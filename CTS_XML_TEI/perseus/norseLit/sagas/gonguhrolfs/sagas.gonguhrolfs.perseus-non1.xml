<?xml version="1.0"?>
<?xml-model href="http://www.stoa.org/epidoc/schema/latest/tei-epidoc.rng" schematypens="http://relaxng.org/ns/structure/1.0"?>
<TEI xmlns="http://www.tei-c.org/ns/1.0">
 <teiHeader>
  <fileDesc>
   <titleStmt>
    <title>Göngu-Hrólfs saga</title>
    <editor>Guðni Jónsson and Bjarni Vilhjálmsson</editor>
    <respStmt>
     <resp> Prepared under the supervision of: </resp>
     <name>Dr. Zoe Borovsky, server.fhp.uoregon.edu/norse/ </name>
    </respStmt>
   </titleStmt>
   <publicationStmt>
    <publisher>Trustees of Tufts University</publisher>
    <pubPlace>Medford, MA</pubPlace>
    <authority>Perseus Project</authority>
   </publicationStmt>
   <sourceDesc>
    <biblStruct>
     <monogr>
      <title>Göngu-Hrólfs saga</title>
      <editor>Guðni Jónsson and Bjarni Vilhjálmsson</editor>
      <imprint>
       <pubPlace>Reykjavík</pubPlace>
       <publisher>Bókaútgáfan Forni</publisher>
       <date>1943-1944</date>
      </imprint>
     </monogr>
    </biblStruct>
   </sourceDesc>
  </fileDesc>

  <encodingDesc>
   <refsDecl>
    <refState unit="chapter" n="chunk"/>
   </refsDecl>
  </encodingDesc>

  <profileDesc>
   <langUsage>
    <language ident="non">Old Norse</language>
   </langUsage>
  </profileDesc>
  <revisionDesc>
   <!--
<change><date>12/10/04</date>
<respStmt><resp> Prepared under the supervision of: </resp><name>BDK</name><name>ed.</name></respStmt>
<item>
$Log: Gongu-Hrolfs_non.xml,v $
Revision 1.1  2009-12-09 18:06:27  rsingh04
moved more xml files around based on copyright status

Revision 1.1  2004/12/13 20:17:24  mimno
TEIzed sagas

</item>
</change>
-->
   <change when="2014-11-13" who="Stella Dee">converted to EpiDoc</change>
  </revisionDesc>
 </teiHeader>
 <text xml:lang="non">
  <body>
   <div type="edition">


    <div type="textpart" subtype="chapter" n="0">
     <p>
      <pb n="359"/> MARGAR frásagnir hafa menn saman sett til skemmtanar mönnum, sumar eptir
      fornskræðum eða fróðum mönnum ok stundum eptir fornum bókum, er í fyrstu hafa settar verit með
      stuttu máli, en síðan orðum fylldar, því at flest hefir seinna verit en sagt er. Verða menn
      jafnan misfróðir, því at þat er optliga annars sýn ok heyrð, er annars er eigi, þó at þeir sé
      við atburð staddir. Er þat ok margra heimskra manna náttúra, at þeir trúa því einu, er þeir
      sjá sínum augum eða heyra sínum eyrum, er þeim þykkir fjarlægt sinni náttúru, svá sem orðit
      hefir um vitra manna ráðagerðir eða mikit afl eða frábæran léttleika fyrirmanna, svá ok eigi
      síðr um konstir eða huklaraskap ok mikla fjölkynngi, þá þeir seiddu at sumum mönnum ævinliga
      ógæfu eða aldrtila, en sumum veraldar virðing, fjár ok metnaðar. Þeir æstu stundum
      höfuðskepnur, en stundum kyrrðu, svá sem var Óðinn eða aðrir þeir, er af honum námu
      galdrlistir eða lækningar. Finnst þar ok dæmi til, at sumir líkamir hafa hræring <pb n="360"/>
      haft af óhreins anda íblæstri, svá sem var Eyvindr kinnrifa í Óláfs sögu Tryggvasonar eða
      Einarr skarfr eða Freyr, er Gunnarr helmingr drap í Svíaríki. Nú verðr hvárki þetta né annat
      gert eptir allra hugþokka, því at engi þarf trúnað á slíkt at leggja meir en fallit þykkir. Er
      þat ok bezt ok fróðligast at hlýða, meðan frá er sagt, ok gera sér heldr gleði at en angr, því
      at jafnan er þat, at menn hugsa eigi aðra syndsamliga hluti, á meðan hann gleðist af
      skemmtaninni. Stendr þat ok eigi vel þeim, er hjá eru, at lasta, þó at ófróðliga eða ómjúkliga
      sé orðum um farit, því at fátt verðr fullvandliga gert, þat er eigi liggr meira við en um
      slíka hluti. </p>
    </div>

    <div type="textpart" subtype="chapter" n="1">
     <p> Svá byrjar þessa frásögu, at Hreggviðr er konungr nefndr. Hann átti at ráða fyrir
      Hólmgarðaríki, er sumir menn kalla Garðaríki. Hann var mikill at vexti, sterkr at afli, manna
      vænstr ok vápndjarfastr, hugarfullr ok bardagamaðr mikill, vitr ok ráðugr, stórgjöfull við
      vini sína, stríðr ok refsingasamr við óvini sína. Váru honum flestir hlutir vel gefnir.
      Mikillar ættar drottningu hafði hann átta, ok er hún eigi nefnd ok því kemr hún ekki við þessa
      sögu. Dóttur eina barna átti hann við drottningu sinni, er Ingigerðr hét. Allra kvenna var hún
      fríðust ok kurteisust, er í váru öllu Garðaríki ok þótt víðara væri leitat. Vizku ok málsnilld
      bar hún yfir hvern mann. Allar þær listir kunni hún, er kvenmanni sómdi ok þá plöguðu dýrar
      konur nær ok fjarri. Hún hafði hár svá mikit, at vel mátti hylja allan hennar líkama, ok svá
      fagrt sem gull eða hálmr. Mikit unni konungr dóttur sinni. Hafði hún sérliga herbergi innan
       <pb n="361"/> borgar. Var þat ágætt herbergi at stöð ok sterkleika ok forkunnliga gert með
      gull ok gimsteina. Sat hún dagliga í þessu herbergi með þeim öðrum, er henni þjónuðu.
      Hreggviðr konungr var mjök við aldr í þann tíma. Svá er sagt, þá er konungr var á ungum aldri,
      lá hann mjök í hernaði, ok hann hafði undir sik lagt um ána Dýnu, er fellr um Garðaríki, ok
      herjaði þaðan í Austrríki á ýmisligar þjóðir. Þar með fekk hann fáséna dýrgripi. Þessi á er in
      þriðja eða fjórða mest í heiminum. At uppsprettu ár þessarar leitaði Ingvarr inn víðförli, sem
      segir í sögu hans. Í þessari ferð var Hreggviðr konungr sjau vetr samfleytt. Hugðu menn hann
      þá dauðan. Eptir þat kom hann í Garðaríki ok settist um kyrrt. Hann hafði fengit hest þann, er
      kunni manns máli. Hann hét Dúlcifal. Skjótr var hann sem fugl, fimr sem leó, mikill sem úlfr.
      Engi var honum líkr at mikilleika ok afli. Hann lét eigi takast, ef sá fekk ósigr, er honum
      reið, en ef honum varð sigrs auðit, þá fór hann at sínum meistara. Hann átti herklæði þau, er
      engi váru þvílík: Hjálmr allr gimsteinum settr ok óvinnanligr fyrir harðleika sakir. Brynja
      hans var öll þréföld af harðasta stáli ok björt sem silfr. Skjöldrinn var bæði breiðr ok
      þykkr, svá at eigi bitu járn á. Burtstöng sú, er þar fylgdi, var stinn ok seig ok gaf hljóð af
      sér sem klukka, ef henni var drepit á skjöldinn, en er ósigr var víss, gaf hún ekki hljóð af
      sér. Sverðit nam hvergi í höggi stað ok beit með atkvæðum stál ok steina svá sem blauta
      mannsbúka. Þat var gert af gerjárni. Þat fellr í firði þeim, er Ger heitir. Þat kann eigi
      ryðga né stökkva. Hestrinn Dúlcifal var af kyni drómedaríórum, svá vorðnu hestakyni. Aldri
      hafði Hreggviðr konungr ósigr farit, síðan hann fekk hestinn ok þessi herklæðin. <pb n="362"/>
      Ríki hans var mjök herskátt, ok átti hann jafnan orrostur stórar ok hans menn. Konungr hafði
      með sér marga ráðgjafa ok vildarmenn. Einn af þeim hét Sigurðr ok var kallaðr ullband. Hann
      var sonarsonr Hálfdanar rauðfelds, sonar Brennu-Kára. Hann var ofrhugi mikill, vinsæll við
      alþýðu ok gamall at aldri. Hann hafði lengi verit með konungi ok fylgt honum vel í mörgum
      mannraunum. </p>
    </div>

    <div type="textpart" subtype="chapter" n="2">
     <p> Eirekr er konungr nefndr. Hann var sjákonungr ok ættaðr af Gestrekalandi. Þat liggr undir
      Svíakonung. Þar eru menn sterkir ok þursligir, harðir ok illir viðreignar ok fjölkunnigir.
      Eirekr konungr var stórr maðr ok rammr at afli, svartr ok stórskorinn mjök. Hann lá úti vetr
      ok sumar með fjölda skipa ok herjaði á ýmis lönd. Var hann inn mesti hermaðr ok mjök óeirinn.
      Systur átti hann fríða, er Gyða hét, ok var hún jafnan með konungi. Eirekr hafði marga
      berserki ok kappa í liði sínu, ok eru fjórir nefndir af þeim. Þat váru bræðr tveir. Hét annarr
      Sörkvir, en annarr Brynjólfr. Miklir ok sterkir váru þeir ok illir viðreignar, fjölkunnigir ok
      svá galdrafullir, at þeir deyfðu eggjar í orrostum. Sörkvir var þeira sterkari ok
      burtreiðarmaðr mikill. Þriði maðr var frændi konungs, er Þórðr hét, ok var kallaðr
      Hléseyjarskalli, mikill ok sterkr. Hann var ættaðr ór Hléseyju í Danmörku. Þar hafði hann upp
      vaxit. Grímr hét fóstbróðir hans ok kallaðr ægir. Maðrinn var sterkr ok at öllu illr. Ekki
      vissu menn kynferði hans eða ætt, því at Gróa völva hafði fundit hann í flæðarmáli í Hlésey,
       <pb n="363"/> en hún var móðir Þórðar ok hafði Grím fóstrat ok upp fæddan ok kenndi honum svá
      alla fjölkynngi, at engi á Norðrlöndum var hans líki, því at hans eðli var ólíkt allra annarra
      manna náttúru. Þat er sumra manna ætlun, at móðir Gríms muni sjógýgr nokkur verit hafa, því at
      hann mátti bæði fara í sjó ok vatni, ef hann vildi. Var hann því ægir kallaðr. Hann át hrátt
      ok drakk blóð bæði ór mönnum ok fénaði. Hann brást ok opt í ýmissa kvikenda líki ok skipti
      hömum svá skjótt, at varla festi auga á. Hans andi var svá heitr, at menn þóttust brenna, þó
      at herklæddir væri. Hann spjó ok ýmist eitri eða eldi á menn ok deyddi með því bæði menn ok
      hesta, ok því stóðu honum engir. Eirekr konungr hafði mikit traust á honum ok öllum þeim.
      Spörðu þeir ok ekki illt at vinna. </p>
    </div>

    <div type="textpart" subtype="chapter" n="3">
     <p> Í þann tíma kom Eirekr konungr með her sinn í ríki Hreggviðar konungs. Þeir drepa menn,
      brenna byggðir, en ræna fé. Ok er landsmenn verða varir við ófrið þenna, fara þeir á fund
      Hreggviðar konungs ok segja honum sem orðit var. En er hann frétti þessi tíðendi, lætr hann
      herör upp skera ok býðr öllum vígum mönnum á sinn fund. Fekk hann þó lítit lið, því at herinn
      bar snart at, en flestum segir þungr hugr, hversu ganga mundi. Þenna sama morgin, áðr
      bardaginn skyldi vera, herklæddist Hreggviðr konungr öllum sínum herklæðum. Hann spennti
      gullmen at hálsi sér. Þat var allgóðr gripr. Eptir þat gyrði hann sik sverðinu góða. Hann tók
      burtstöngina ok drap á skjöldinn, ok gaf hún ekki hljóð af <pb n="364"/> sér. Hestrinn
      Dúlcifal vildi ok eigi láta takast. Var hann eltr af mörgum mönnum. Varð honum um síðir komit
      inn í djúpar traðir. Gekk þá konungr til ok vildi taka hann. En þegar hestrinn sér konung,
      stökk hann út yfir grindrnar ok burt á skóg. Þótti þetta öllum in mestu undr ok hugðu vísan
      ósigr ok gerðu eigi eptir honum at leita. Hreggviðr konungr lét taka sér hest annan, skjöld ok
      burtstöng, en fekk dóttur sinni skjöldinn ok burtstöngina til varðveizlu. Bjóst hann síðan til
      bardaga ok allr herrinn. Eirekr konungr heimti saman allan sinn her ok bað hvern duga, sem
      drengr væri til, ok spara nú ekki alls kyns mátt, er hverr má frammi hafa. Grímr ægir segir:
      "Þat er skylt, herra, at hverr dugi sem getr, en ef vér sigrum Hreggvið konung, þá viljum vér
      hér staðfestast, ok vil ek þiggja einn land til yfirsóknar ok jarlsnafn. Þórðr, frændi þinn,
      skal með mér fara, ok skal eitt yfir okkr ganga, en Sörkvir ok Brynjólfr skulu með yðr fara ok
      verja land fyrir yðr." Konungr játar þessu, er Grímr mælti, ok sagði svá vera skyldu. Fylkja
      nú hvárirtveggju, ok síga saman fylkingar. Eirekr konungr var í öðrum fylkingararmi sínum, en
      Grímr í öðrum. Liðsmunr var mikill, svá at fjórir váru um einn landsmanna. Hreggviðr konungr
      fylkti móti Eireki konungi, en Sigurðr ullband móti Grími ægi. Varð þar in snarpasta orrosta
      með höggum ok slögum, skotum ok grjótkasti. Gengu hvárir í lið annars með ópi ok eggjan.
      Berserkir Eireks konungs gengu fyrir fylkingar fram ok hjuggu niðr lið Hreggviðar konungs sem
      hráviði, ok fellr hverr um þveran annan. Þetta sér Sigurðr ullband ok höggr til beggja handa,
      þar til er hann mætir Þórði Hléseyjarskalla, ok höggr til hans, en hann atti í mót skallanum,
      ok beit ekki á. Eptir þat hjó Þórðr <pb n="365"/> Sigurð banahögg. Fell hann með góðum
      orðstír. Þetta sér Hreggviðr konungr ok eirir illa falli Sigurðar ok keyrir hestinn sporum ok
      ríðr hart fram ok höggr ok leggr til beggja handa bæði menn ok hesta, svá at allt hrökkr
      undan. Beit sverðit sem í vátn brygði. Umgerðin var öll gulli búin, þar er bæta þótti, ok í
      aptra hjalti sverðsins váru leystir lífsteinar þeir, er eitr ok sviða drógu ór sárum,ef í váru
      skafnir. Ríðr hann svá styggr fram at merki Eireks konungs, at hann hefir báðar hendr blóðgar
      til axla. Stundum drap hann tvá eða þrjá í einu höggi, þar til er þeir kómu í móti honum Grímr
      ægir ok Þórðr, ok hjuggu báðir senn til hans, en konungr varðist svá vel, at hann var ekki
      sárr. Í því blés Grímr með svá miklum galdri, at hestrinn viknaði, svá at hann reiddi til
      falls. Konungr hljóp þá af baki ok hjó þá enn til beggja handa. Hlóð hann svá hávan valinn í
      kringum sik, at honum tók í belti. Hann hjó þá tveim höndum til Gríms ægis, en hann blés í
      mót, svá at sverðit hraut ór hendi honum. Þá tók hann öxi eina ok laust með hamrinum í
      skallann á Þórði, svá at hann lá lengi í óviti. Síðan hóf hann sik í lopt upp ok hljóp út yfir
      valköstinn. Komþá móti honum Eirekr konungr ok hjó með sverði til Hreggviðar, svá at þat gekk
      í sundr undir hjöltunum, en ekki beit á herklæðin. Í því lagði Grímr ægir neðan undir
      brynjuna, svá at í gegnum stóð, með mæki. Konungrinn fell þar með mikilli hreysti ok góðum
      orðstír, ok þykkir varla verit hafa frægri maðr í Garðaríki en Hreggviðr konungr. Flýði þat
      lið allt, er eptir var, en þó var meiri hlutr fallinn. Margt hafði ok fallit af liði Eireks
      konungs. Var þá haldit upp friðskildi ok gengu þeir til griða, er líf var gefit ok þat vildu
      þiggja, en hinir drepnir, er eigi vildu þjóna Eireki konungi, ok lýkr nú bardaganum. <pb
       n="366"/> Eptir þat váru flettir dauðir menn, en konungr gekk í borgina með sínu föruneyti,
      ok höfðu alls kyns gleði með drykk ok hljóðfærum. Líðr svá af nóttin, en um morguninn kallar
      konungr á Grím ægi ok þá félaga, at þeir skyldu hitta konungsdóttur, ok svá gerðu þeir. En er
      þeir kómu í herbergi hennar, þá heilsaði hún Eireki konungi ok var þó mjök grátin ok
      harmsfull. Eirekr konungr gladdi hana ok sagðist skyldu bæta henni mannamissi ok skaða þann,
      er hún hafði fengit, -- "ok skaltu þiggja af mér hverja bæn, er þú vilt beðit hafa, en oss
      samir at veita, ef þú vilt síðan oss samþykkja ok várn vilja gera." Þá segir Ingigerðr
      konungsdóttir: "Eigi má sá með réttu konungsnafn bera, er eigi heldr þat, er hann lofar einni
      jungfrú. Mun ek þá yðr samþykkjast ok gera yðvarn vilja, ef þér haldið yður orð ok veitit mér
      bæn þá, er ek bið yðr, en fyrr en ek gangi nauðig með nokkurum manni, þá skal ek fyrr heldr
      veita mér bráðan bana, ok nýtr mín þá engi." Konunginum rann mikill ástarhugr til hennar ok
      mælti: "Verði sá níðingr, er eigi heldr orð sin við yðr, ok kjós á sömu stundu, en ek skal
      veita." "Þat er fyrst bæn mín," segir konungsdóttir, "at haugr sé orpinn eptir föður minn,
      mikill ok vel innan gerr, ok hár skíðgarðr umhverfis hauginn. Haugrinn skal standa langt burt
      í eyðimörk. Bera skal gull ok góða gripi í hauginn hjá honum. Hann skal vera í öllum sínum
      herklæðum ok gyrðr sverði sínu. Hann skal sitja á stóli, ok skipa köppum hans til beggja handa
      honum, þeim er fallit hafa. Á hestinum Dúlcifal skal engi taka af yðrum mönnum, ok hann skal
      sjálfráðr fara. Ek vil ráða fyrir fjórðungi ríkisins um þrjá vetr ok þeir, sem ek skipa til
      með mér, ok skulu þeir allir í friði ok náðum, sem mér til heyra. Ek skal á hverju ári fá mann
      til burtreiðar við yðr eða <pb n="367"/> Sörkvi, kappa yðvarn, en ef ek fæ engan svá frægan af
      mínum mönnum, at Sörkvi ríði af baki á þessum tíma, þá skuluð þér ráða mínum kosti ok öllu
      ríkinu. En ef Sörkvir verðr unninn, þá skuluð þit burtu verða með öllu yðru föruneyti ok koma
      aldri í Garðaríki síðan, en ek taki þá lönd ok ríki eptir föður minn, sem réttr stendr til."
      Grímr ægir mælti: "Varla er þessi bæn veitandi, því at hún stendr með djúpri grundan ok langri
      forhugsan. Þykki mér yðr eigi standa, herra, at vera svá lengi vánbiðill eptir nokkurri
      kvinnu, en vel megið þér treysta Sörkvi, svá ok ráðum mínum ok vitsmunum, at ekki mun til
      saka." Konungr svarar: "Eigi hugða ek þat, konungsdóttir, at þér munduð þessa beiðast, en þó
      mun ek efna orð mín við yðr, því at ek treysti vel Sörkvi, at eigi fáið þér honum frægra
      mann." Bundu þau þetta fastmælum ok skildu nú talit. Grímr ægir mælti: "Ráð kom mér í hug, þat
      oss mun duga. Vér skulum seið efla láta ok seiða til þess, at Sörkvi skal engi vinna mega,
      hvárki í burtreið né einvígi, nema sá, er hefir öll herklæði Hreggviðar konungs, en haugrinn
      skal vera svá sterkr gerr með múr ok tígl, at hann skal engi mennskr maðr opna mega. Munuð þér
      vilja halda öll yður orð við konungsdóttur. Þér skuluð jafnan senda menn eptir herklæðunum ok
      heita Gyðu, systur yðvarri, þeim, er náð getr, ok eru þau þá í yðru valdi, ella munu þeir eigi
      lífs aptr koma." Þótti konungi þetta vel ráðit ok öllum þeim. Var nú haugr gerr ok Hreggviðr
      konungr í settr. Ingigerðr gekk síðast ór hauginum. Hún lét þangat færa með leynd tvenn
      herklæði ok lagði í kné föður sínum. Var haugrinn síðan aptr byrgðr ok um búit eptir forsögn
      Gríms ægis. Síðan var ríkin skipt eptir skildögum ok allt fullgert, þat er fyrr var sagt. Fekk
      konungsdóttir engan þann, er við <pb n="368"/> Sörkvi þyrði at reyna. Konungr sendi marga menn
      til haugsins, ok kom engi aptr. Grímr ægir stýrði Ermlandi. Þat er eitt konungssetr í
      Garðaríki, ok undu þeir allir illa sínum hlut, er undir hann þjónuðu. Þeir Þórðr
      Hléseyjarskalli áttu jafnan mikit stríð við þá ofan ór Jötunheimabyggðinni frá Áluborg, ok er
      þat margra frásagna vert, er þeir áttust við í göldrum ok fölkynngi ok stórum orrostum, ok
      veitti ýmsum verr, en hvárigum betr. Þeir Sörkvir ok Brynjólfr váru í hernaði á sumrum ok
      höfðu landvörn fyrir Eirek konung. Ingigerðr konungsdóttir sat í einum friðkastala í ríki sínu
      ok hennar vildismenn ok var mjök hugsjúk um sinn hag. </p>
    </div>

    <div type="textpart" subtype="chapter" n="4">
     <p> Í þenna tíma er þetta var tíðenda, er nú er frá sagt, réð Sturlaugr inn starfsami fyrir
      Hringaríki í Noregi. Hann átti Ásu ina vænu, dóttur Eireks jarls. Þau áttu marga sonu ok vel
      mannaða. Einn hét Rögnvaldr, annarr Fraðmarr, þriði Eirekr, fjórði hét Hrólfr. Hann var
      kallaðr eptir Hrólfi nefju, fóstbróður Sturlaugs. Hann dó í hofinu á Írlandi, þá Sturlaugr
      sótti þangat úrarhornit. Hrólfr Sturlaugsson var manna mestr, bæði at digrð ok hæð, ok svá
      þungr, at engi hestr fekk borit hann allan dag, ok var hann því jafnan á göngu. Manna var hann
      vænstr at yfirlit. Ekki var hann siðblendinn við alþýðu, fór lítt með gleði ok skemmtan, utan
      helzt þótti honum gaman at fara í skotbakka ok vera at burtreiðum. Var hann svá þungr ok
      sterkr, at engi kom honum ór söðli, en ófimliga bar hann vápn fyrir sik, ok aldri bar hann
      vápn. Bæði var hann <pb n="369"/> meinlauss ok gagnlauss flestum mönnum. Ekki var Hrólfr líkr
      bræðrum sínum. Var ok jafnan fátt með þeim. Einn dag var þat sem optar, at þeir Sturlaugr ok
      Hrólfr töluðust við. Sturlaugr mælti: "Svá lízt mér á þik sem lítil muni þín afdrif verða.
      Heyrir meir konu en karlmanni at hafa þvílíkt framferði sem þú hefir. Því þykki mér ráðligt,
      at þú kvænist ok setist í bú ok gerir þik at kotkarli í afdal nokkurum, þar engi maðr finnr
      þik, ok al þar þinn aldr svá lengi sem auðit verðr." Hrólfr segir: "Eigi mun ek búa ok eigi
      kvænást, því at konur skulu mér ekki. Sé ek þat ok gerla, at þér gengr þat til ámælis þíns, at
      þú sparir mat við mik. Skal ek því burt verða ok eigi aptr koma, fyrr en ek hefi fengit
      jafnmikit ríki ok þú átt nú, eða liggja dauðr ella. Þykki mér þetta kotungs eign, er þú hefir
      meðferðar, ok lítil til skiptis með oss bræðrum. Skal ok hvárki yðr né þeim verða gagn at mér
      heðan í frá." Sturlaugr mælti: "Bæði má ek fá þér skip ok góða fardrengi, ef þú vilt nokkut
      þat fyrir þik leggja, er þér megi til frægðar verða eða metnaðar." Hrólfr segir: "Eigi hirði
      ek at draga menn eptir mér, til þess at þeir sjái af sonum yðrum. Mér mun ok ekki orrosta
      heyra, því at ek þori eigi mannsblóð at sjá. Vil ek ok eigi þyrpast út á smábáta með margt
      fólk, svá at þá sökkvi þeir niðr ok drukknu vér allir." Sturlaugr mælti: "Ekki mun ek til
      leggja með þér, því at ek sé, at þú ert bæði heimskr ok einráðr." Skildu þeir at svá mæltu.
      Þótti sinn veg hvárum. Hrólfr gekk þá til Ásu, móður sinnar, ok mælti: "Þat vilda ek, móðir,
      at þú sýndir mér kápurnar, þær er Véfreyja, fóstra þín, gerði föður mínum endr fyrir löngu."
      Hún gerði svá, lauk upp kistu einni stórri ok <pb n="370"/> mælti: "Hér máttu nú sjá kápurnar,
      ok fyrnast þær enn lítit." Hrólfr tók upp kápurnar allar. Þær váru svá gerðar: Ermar váru á ok
      höttr upp af ok grímur fyrir andliti. Bæði váru þær víðar ok síðar. Engi járn bitu þær, ok
      eigi mátti þeim eitr granda. Hrólfr tók þær tvennar, er stærstar váru, ok mælti: "Eigi hefi ek
      of mikit ór föðurgarði, þótt ek hafi kápurnar." Ása mælti: "Ekki muntu svá skjótt fara,
      frændi, at þú hafir ekki vápn ok föruneyti." Hrólfr gekk í burt þegjandi, en fám dögum síðar
      hvarf hann í brutt, svá at engi maðr vissi, hvat af honum varð. Hvárki bað hann vel lifa föður
      sinn né móður ok enga sína frændr. Vissu menn ok eigi, hvat um hann leið. Ekki er þess getit,
      at Sturlaugr gæfi sér um burtferð Hrólfs. Leið nú svá um tíma, at Sturlaugr sat um kyrrt í
      ríki sínu. </p>
    </div>

    <div type="textpart" subtype="chapter" n="5">
     <p> Þorgnýr er greindr til sögunnar. Hann átti at ráða fyrir Jótlandi í Danmörk, ok þar hafði
      hann atsetu, en tók hann skatta af fleirum ríkjum. Hann var höfðingi mikill ok hafði gott
      mannval með sér. Gamall var hann mjök, er þessi frásögn gerðist. Drottning hans var önduð, en
      eptir lifðu tvau börn, er þau áttu. Stefnir hét sonr hans, en Þóra dóttir. Þau váru bæði fríð
      ok vel mönnuð. Stefnir jarlsson var sterkr at afli ok inn mesti íþróttamaðr ok var dagliga
      hógværr ok vel skapi farinn. Þóra var kvenna högust, ok var henni skemma reist, ok þar sat hún
      með sínum þjónustukonum. Björn hét maðr. Hann var ráðgjafi jarls ok honum inn kærasti, vitr ok
      góðgjarn ok kunni vel til herskapar. Ingibjörg hét kona hans. Hún var kurteis ok vel mennt,
       <pb n="371"/> ok unni Björn henni mikit. Hann átti búgarð skammt frá borginni, en þó sat hann
      optast með jarlinum. Þorgnýr jarl hafði mikit unnt drottningu sinni, ok var haugr hennar nær
      borginni. Sat jarl þar optliga í góðum veðrum eða þá hann hafði málstefnur eða lét leika fyrir
      sér. Jarlinn sat optast í kyrrsæti ok hafði friðsamt ríki optast. </p>
    </div>

    <div type="textpart" subtype="chapter" n="6">
     <p> Nú er þar til at taka, er Hrólfr fór ór Hringaríki, sem fyrr var sagt. Ekki hafði hann
      vápna nema eikikylfu. Hann var í kápunni Véfreyjunaut, en bar aðra. Honum váru vegir
      ókunnigir. Fór hann optar um fjöll ok skóga en byggð. Stefnir hann svá austr á Eiðaskóg ok
      ætlaði upp í Svíaríki. Enga hefir hann vegu um skóginn. Fór hann villr mjök ok var lengi úti.
      Eitt kveld seint hitti hann skála einn sterkan í skóginum. Þetta var um vártíma. Hurð var
      hnigin aptr. Hann setr klumbu sína við vegginn, en gengr inn í skálann. Þar var eins manns
      sæng ok sæti utar frá. Skinnavara var þar nokkur, en lítit fé annat. Hrólfr kveykti eld upp.
      En er at sólarfalli kom, gekk maðr inn í skálann, mikill vexti. Hann var í svörtum kufli ok
      hetta mórauð upp af. Svartr var hann yfirlits, skolbrúnn ok skeggjaðr mjök. Hann var gyrðr
      sverði, en gekk við spjót. Hann mælti: "Hverr er þessi þjófrinn, eða hvaðan komtu at?" Hrólfr
      segir: "Eigi þarftu at vera svá harðorðr fyrir enga sök, en eigi hirði ek at leyna nafni mínu.
      Ek heiti Hrólfr. Er ek kominn ór Hringaríki." Skálabúi segir: "Engi skyldi sá heill, er þaðan
      kæmi, en far þú burt frá eldinum ok sit upp í <pb n="372"/> sætit ok hvíl þik." Hrólfr gerði
      svá. En er hann var niðr settr, mælti skálabúi: "Nú skal eigi leyna þik mínu nafni. Ek heiti
      Atli Ótryggsson, ættaðr ór Hringaríki. Kenni ek þik nú gerla. Þú ert sonr Sturlaugs ins
      starfsama. Skaltu þess nú gjalda, er faðir þinn gerði mik útlægan, þá er ek hafða drepit
      hirðmann hans." Síðan greip hann spjótit tveim höndum ok lagði fyrir brjóst Hrólfi svá hart,
      at hann öngvaði saman, en ekki beit á kápuna. Hrólfr vildi þá upp standa, en þess var engi
      kostr, því at hann var fastr við sætit. Þá mælti Atli: "Eigi skal þér nú fjölkynngi tjá, ok
      skal taka klumbu þína ok lemja þik í hel með henni." Hljóp hann þá út ór skálanum. Hrólfr
      þóttist nú illa kominn ok brauzt um fast, þar til er losnaði fjölin, sú er hann sat á. Var þat
      jafnsnemma, at Atli kom með klumbuna. Hrólfr hljóp undir Atla. Hann kastar klumbunni, ok
      tókust þeir fangbrögðum ok glímdu sterkliga. Hrólfr gekk at rammliga, ok barst Atli fyrir orku
      sakir, þar til er hann fell á bak aptr. Lét Hrólfr þá fylgja kné kviði ok greip báðum höndum
      um háls honum ok barka, svá at hann kom engu orði upp. Atli brauzt um sterkliga, en Hrólfr
      helt sama taki, þar til at hann var dauðr. Í skálanum fann Hrólfr fésjóð mikinn ok hafði hann
      með sér. Hann tók sverðit ok spjótit, en lét eptir klumbuna. Hrólfr færði Atla ór kuflinum,
      því at honum þótti hann léttari at ganga í en kápurnar, ok bar hann þær. Hann brenndi Atla ok
      lá þar um nóttina, þat er eptir var, en um morgininn fór hann veg sinn ok gekk þá enn marga
      daga um skóginn. Einn dag kom hann fram í eitt rjóðr ok sá þar ellefu menn alvápnaða. Einn
      þeira var bezt búinn, ok sá þótti honum sem vera mundi formaðr þeira. En er þeir sjá Hrólf, þá
      mælti þessi maðr: "Hér er kominn Atli inn <pb n="373"/> illi, standið nú upp allir ok drepið
      hann sem skjótast, ok launum honum rán ok manndráp." Kom Hrólfr nú engum orðum fyrir sik, en
      þeir sóttu at honum í ákafa bæði með höggum ok lögum. Hrólfr snerist við karlmannliga, gerði
      ýmist hann hjó eða lagði með spjótinu. Varð hann þeim stórhöggr, því at spjótit var it bezta
      vápn, en fekk Hrólfr sár nokkur á höndum ok fótum. Þeir börðust lengi, ok lauk svá, at Hrólfr
      drap þá alla. Var hann þá mjök móðr. Hafði hann sár mörg ok smá. Batt hann þá sár sín ok
      kastaði af sé kuflinum, því at hann vildi eigi slíkt fá af honum optar. Svá þótti honum sem
      þeir menn mundu verit hafa ór Vermalandi ok farit at jaga dýr eða um eptirleit við Atla. Fór
      hann þá leiðar sinnar. Er ok ekki sagt frá ferðum hans, fyrr en hann kom fram í Gautland við
      Gautelfi. Hann sér, hvar skip eitt flýtr við land. Þat var langskip mikit. Skipit var tjaldat
      allt stafna í millum. Bryggja lá á land, en við bryggjusporðinn var eldr ok menn at matgerð.
      Hrólfr hafði síðan kápuhöttinn ok gekk þar til ok heilsar á þá, er við eldinn váru. Þeir tóku
      kveðju hans ok spurðu hann at nafni eða hvaðan at hann kæmi. Hann nefndist Stígandi ok kominn
      at ór Vermalandi. Hrólfr frétti, hverr skipit ætti eða hverjum þeir þjónuðu. Þeir sögðu, at
      hann héti Jólgeirr ok var ættaðr ofan ór Sylgisdölum í Svíaríki. Hrólfr segir: "Gott mundi at
      þjóna slíkum manni." Þeir segja þann verr hafa, er honum þjónaði, -- "því at hann er berserkr
      fjölkunnigr, ok bíta eigi járn. Harðr er hann ok inn versti viðreignar. Vér erum átta tigir á
      skipi, ok þjónum vér honum allir nauðigir, því at hann hefir drepit várn höfðingja, er skipit
      átti, ok nauðgaði oss til at sverja sér trúnaðareiða. Hefir hann þetta allt <pb n="374"/>
      unnit með svikum ok fjölkynngi. Ætlar hann nú í hernað í Austrveg." Hrólfr segir þá vel skemmt
      hafa. Gekk hann síðan út á skip ok fyrir Jólgeir ok kvaddi hann. Sat hann í lypting á skipinu,
      ok sýndist Hrólfi hann mjök ósvipligr. Jólgeirr tók kveðju hans ok spurði hann at erendum ok
      nafni. Hann segir: "Stígandi heiti ek, en þat er erendi mitt at koma mér í þjónustu með góðum
      mönnum. Er mér óleitt at vinna dyggiliga þat, er þarf, en engi er ek bardagamaðr. Hefi ek góða
      frétt af yðr, at þú ert höfðingi mikill ok ósparr at gefa manni mat, er þurfu." Jólgeirr
      segir: "Sannspurt hefir þú þat, at mér er matr ósparr, en illa lízt mér á þik, því at ek ætla,
      at þú sért illmenni, en fara máttu með oss, ef þér líkar." Hrólfr þakkar honum, ok skilja með
      því talit. Þeir herja um sumarit. Býtti Hrólfr silfrinu úr sjóðnum á tvær hendr, ok var þeim
      öllum vel til hans nema Jólgeir, því at Hrólfr var bæði latr ok svefnugr, en kunni eigi í
      skipi at gera. Aldri var hann í bardögum né nokkurum mannraunum. Jólgeirr fór illa með herskap
      sínum ok rænti mest búþegna ok kaupmenn, en herjuðu optast um Kúrlönd ok fengu of fjár. Þat
      var eitt sinn, at Jólgeirr skipaði Stíganda at halda vörð á skipi þeira. Lá skipit við land,
      ok var ein bryggja uppi. Veðr var illt af stormi ok regni. Fóru þeir til svefns á skipinu, en
      Hrólfr var á landi við bryggjusporðinn. Leið svá nóttin, en er morgnaði, tók Hrólfr at höfga,
      ok vafði hann Véfreyjunaut utan at sér. En er Jólgeirr vaknaði, herklæðist hann ok gengr á
      land upp ok hafði sverð í hendi. Hann sér, hvar Hrólfr liggr ok sefr, svá at hrýtr um
      glæðurnar. Jólgeirr varð ákafliga reiðr. Hann bregðr sverðinu ok höggr báðum höndum ofan á
      Hrólf miðjan, svá at þat hefði hans bani orðit, ef eigi hefði kápan hlíft honum. Hrólfr <pb
       n="375"/> vaknar með andfælum ok sprettr upp, en Jólgeirr vildi þá höggva í höfuð honum annat
      högg. Hrólfr réð undir hann. Jólgeirr tók á móti, ok urðu þar sviptingar harðar. Hamaðist hann
      þá á Hrólf, en hann lét berast undan ok fram at sjónum, þar til er þeir fellu báðir á kaf ofan
      fyrir einn hamar. Færði þá hvárr annan í kaf, ok váru lengi niðri. Þeir tóku mörg köf ok stór,
      en engi vildi skakka með þeim, því at öllum hugnaði betr til Hrólfs en til Jólgeirs. Svá lauk
      þeira fundi, at þá bar at landi upp, ok kom Hrólfr fótum undir sik, ok þar var forbrekkt ok
      þverhöggt mjök niðr fyrir. Tók Hrólfi þá í linda stað, en Jólgeirr tók eigi niðri. Þreif
      Hrólfr þá í herðar honum ok færði hann í kaf ok helt honum niðri, þar til hann drekkti honum.
      Hrólfr gekk þá á land ok var móðr mjök. En allir menn Jólgeirs þökkuðu honum þetta verk ok
      sögðu hann frægðarmann, er hann fekk unnit þvílíkan berserk. Hrólfr spurði: "Þér munuð nú
      vilja taka mik til höfðingja yfir yðr í stað Jólgeirs, ok skal ek eigi verr til yðar gera. Vil
      ek nú kunngera yðr, hverr ek er, því at ek heiti Hrólfr, en Sturlaugr er faðir minn, inn
      starfsami, er ræðr fyrir Hringaríki í Noregi." Þeir fögnuðu honum allir ok sögðu hann eigi
      kynvana, þótt hann væri inn mesti kappi. Gengu þeir þá á málstefnu, ok réðu þeir þat af, at
      þeir gengu á hönd Hrólfi ok tóku hann til skipstjórnarmanns. Var Hrólfr ósparr af fé því, er
      Jólgeirr hafði saman dregit, ok gaf þeim stórar málagjafir. Varð hann skjótt vinsæll af þeim.
      Höfðu þeir margar orrostur, ok hafði Hrólfr jafnan sigr. En er hausta tók, sigldu þeir austan.
      Sagði Hrólfr, at þeir mundu halda til Danmerkr. Þeir kómu síð um haust til Jótlands, skammt
      frá borg Þorgnýs jarls, ok lögðu í einn leynivág, festu skip sitt ok tjölduðu. Hrólfr segir
       <pb n="376"/> sínum mönnum, at þeir skyldi bíða þar, til þess er hann kæmi aptr, -- "en ek
      mun ganga einn frá skipi at sjá, hvat í gerist." </p>
    </div>

    <div type="textpart" subtype="chapter" n="7">
     <p> Svá er sagt einn dag, at þat bar við í Jótlandi, er Þorgnýr sat yfir drykkjuborðum, at upp
      lukust hallardyrr ok maðr gekk inn í höllina. Hann var bæði digr ok hár. Hann var í loðkápu
      síðri ok mikit spjót í hendi. Allir þeir, er inni váru, undruðust mikilleik hans. Hann gekk
      fyrir jarl ok kvaddi hann virðuliga. Jarl tók kveðju hans ok spurði, hvat manna hann væri.
      Hann segir: "Hrólfr heiti ek, en Sturlaugr heitir faðir minn, er ræðr fyrir Hringaríki. Em ek
      hér kominn, at ek vil kanna yðra siðu, því at mér er sagt, at þú sért höfðingi mikill." Jarl
      segir: "Gerla kenni ek ætt þína ok kynferði, ok vil ek gjarna, at þú sért velkominn í mínu
      ríki, ok þigg allt þat, er þú vilt beiða, en oss stendr at veita, eða hversu marga menn vilið
      þér yðr láta þjóna dagliga?" Hrólfr segir: "Átta tigir manna eru á skipi mínu, en þeir skulu
      mér fylgja, ok nóg hefi ek skotsilfr at leggja fyrir oss. Vil ek fá kastala nokkurn skammt frá
      yðr at halda þar í mína menn ok hafa landvörn fyrir yðr, ef þér vilið." Jarl segir: "Þökk er
      mér í þinni hérkvámu, ok skulu allir hlutir í þínu valdi, er þín sæmd er þá meiri en áðr."
      Hrólfr þakkaði jarli orð sín. Gekk hann síðan til sinna manna. Fekk jarl þeim kastla til
      forráða. Sat Hrólfr í kastalanum um kyrrt ok helt vel sína menn, en löngum fór hann í hernað
      ok varði kappsamliga ríki jarls. Vingott var með þeim Stefni <pb n="377"/> ok Hrólfi. Björn
      ráðgjafi var ok inn kærasti við Hrólf. Leið nú svá fram um hríð, at ekki bar til tíðenda. </p>
    </div>

    <div type="textpart" subtype="chapter" n="8">
     <p> Tryggvi er maðr nefndr ok var Úlfkelsson. Hann var ættaðr af Búkansíðu af Skotlandi. Hann
      var inn mesti kappi ok berserkr. Hann lá úti með fjölda skipa bæði vetr ok sumar. Hann átti
      sér fóstbróður, er Vazi hét. Hann var ok it mesta tröllmenni, bæði sakir vaxtar ok sterkleika.
      Þorgnýr hafði drepit föður Tryggva, þá hann var í víkingu. Tryggvi hafði nú fengit tólf skip
      ok öll vel búin at mönnum ok vápnum. Hann helt þessum her til Danmerkr ok vildi hefna föður
      síns á Þorgný jarli. Vazi var með honum ok margt annarra kappa. Þegar er þeir kómu í ríki
      Þorgnýs jarls, fóru þeir hermannliga ok ræntu byggðir, en drápu menn ok ræntu fé öllu, er þeir
      náðu. En er jarl spurði þessi tíðendi, lætr hann herör upp skera ok stefnir liði at sér, en
      sakir at hann var gamall, þá setr hann þá Hrólf ok Stefni höfðingja fyrir liðinu. Þetta var á
      öðrum vetri þeim, er Hrólfr var fyrst í Danmörk. Þeir Hrólfr fara nú mót Tryggva ok höfðu tíu
      skip. Þeir fundust við ey eina óbyggða. Varð þar fátt um kveðjur, ok sló þegar í bardaga. Þeir
      Tryggvi ok Vazi höfðu dreka stóran. Váru þeir mjök ákafir. Óhægt var at vega upp á drekann
      fyrir borðhæð. Báru þeir ofan af drekanum grjót á Hrólf ok hans menn. Fell mjök lið þeira
      Stefnis, en margt varð sárt, ok hallaðist nú bardaginn á þeira menn. Þeir Stefnir ok Hrólfr
      váru í kápunum Véfreyjunautum, ok festi eigi vápn á þeim. Leggja þeir nú skipi sínu at
      drekanum ok sækja at <pb n="378"/> kappsamliga. Hrólfr hafði spjótit Atlanaut ok eikikylfu
      stóra undir beltit. Stefnir hafði gott sverð í hendi ok var inn mesti hreystimaðr. En þá er
      sóknin var sem áköfust, hleypr Hrólfr upp í söxin. Hann ruddist um fast ok leggr með spjótinu
      svá sterkliga, at annathvárt fellu þeir, er fyrir urðu, eða gekk í gegnum þá. Stefnir hljóp
      þegar eptir honum ok hjó til beggja handa. Ruddu þeir skjótt söxin. Gekk þá svá aptr með sínu
      borðinu hvárr þeira, ok allt hrökk undan aptr um siglu. Dagr var þá mjök áliðinn. En er þeir
      Tryggvi ok Vazi sjá þat, sækja þeir hart fram í móti þeim. Vazi hafði atgeir í hendi, en
      Tryggvi öxi. Hrólfr fór mót Vaza, ok lagði hvárr til annars. Atgeirrinn kom í skjöld Hrólfs,
      ok klofnaði hann allr í sundr, en Hrólfr varð ekki sárr. Vazi kom skildi við laginu, ok sleppr
      út af ok kemr í lærit á Vaza, ok var þat mikit sár. Vazi hjó í spjótskaptit. Hrólfr greip þá
      kylfuna ok varðist með henni. Hann lamdi allan skjöldinn fyrir Vaza. Þeir börðust lengi, þar
      til Hrólfr braut atgeirinn af skapti. Í því hljóp Vazi á Hrólf, svá at honum lá við falli.
      Kastar Hrólfr þá kylfunni ok tekr í móti. Var glíma þeira löng ok hörð. Þóttist Hrólfr eigi
      við sterkara mann hafa átt, þann sem einhama var. Svá lauk með þeim, at Hrólfr færði hann út á
      vígit ok braut sundr í honum hrygginn. Þeir Stefnir ok Tryggvi höfðu barizt allan þann tíma.
      Var Stefnir yfirkominn af mæði ok þungum höggum, en ekki var hann sárr. Tryggvi var sárr
      mikit. Hrólfr skundaði nú þangat, en er Tryggvi sér þetta, vill hann eigi bíða hans ok steypir
      sér fyrir borð. Þeir máttu eigi eptir honum leita fyrir myrkri. Gafst þá upp orrostan. Var
      þeim öllum gefin grið, er eptir váru. Sex skip váru hroðin af hvárum. Þar tóku þeir mikit fé
      ok heldu heim við svá búit. Þakkar jarl <pb n="379"/> Hrólfi vel sína framgöngu. Ekki fundu
      þeir Tryggva í því sinni, ok skildi svá með þeim. </p>
    </div>

    <div type="textpart" subtype="chapter" n="9">
     <p> Þat bar til tíðenda einn dag sem optar, at tveir menn ókunnir gengu inn í höllina. Þeir
      váru miklir ok þrekligir, en lítt búnir at vápnum ok klæðum. Þeir gengu fyrir jarl ok kvöddu
      hann. Hann tók vel kveðju þeira ok spurði þá at nafni. Inn stærri maðrinn sagði: "Vit erum
      bræðr. Ek heiti Hrafn, en bróðir minn Krákr, ok erum vit flæmskir at ætt." "Illt var þá til
      góðra nafna," sagði jarl, "er svá röskvir menn skyldu svá heita." Hrafn mælti: "Hér vildum vit
      þiggja vetrvist í vetr, því at okkr er sagt, at þú sért vel til þeira manna, er langt eru at
      komnir." Jarl segir þá skyldu vera velkomna ok skipaði þeim sæti utan frá öndvegismanni á
      miðjan bekk. Þeir váru þar í góðu yfirlæti af jarli. Ekki áttu þeir marga gleði eða skemmtan
      við aðra menn. Þar váru knattleikar jafnan. Margir menn báðu þá bræðr at fara til leiks. Þeir
      sögðust jafnan at leikum verit hafa ok þóttust heldr harðleiknir. Jarlsmenn létust sjálfir
      mundu ábyrgjast sik, hvað sem um liði. Um morgin eptir gengu þeir bræðr í leikinn, ok höfðu
      þeir jafnan knöttinn um daginn. Hrundu þeir mönnum ok felldu harðliga, en slógu suma. At
      kveldi váru þrír handbrotnir, en margir lamdir eða meiddir. Þóttust jarlsmenn nú hart af fá.
      Gekk svá fram nokkura daga. Þeir toku þat ráðs, at þeir báðu Stefni jarlsson fara í leikinn ok
      rétta nokkut þeira hluta. Hann játar því, ok um morgun eptir fór Stefnir til leikvallar, ok
      þegar Hrafn sá hann, mælti hann: "Hvárt ertu svá <pb n="380"/> sterkr, at þú mátt ekki at
      leikum vera með öðrum mönnum, eða þykkist þú svá stórr, at engi skal þora at leika í móti
      þér?" Stefnir sagði: "Hvárki er ek svá sterkr né mikillátr, at ek mega eigi at leikum vera."
      Hrafn mælti: "Þá býð ek þér til leiks at þriggja nátta fresti ok þeim manni, sem þú kýss til
      með þér í móti okkr bræðrum, ef þú treystist." Stefnir sagði: "Víst skaltu vita, at ek skal
      koma til leiksins." Gekk hann síðan burt ok lét taka sér hest ok reið til þess, at hann kom
      til kastala Hrólfs. Sá var annarr vetr, er Hrólfr var í Danmörku. En þegar Hrólfr vissi, at
      Stefnir var kominn, gekk Hrólfr móti honum ok fagnaði honum með allri blíðu. Settust þeir þá
      til drykkju. Stefnir mælti: "Til þess er ek hér kominn, at ek vildi biðja þik til leiks með
      mér móti vetrtaksmönnum föður míns, er heita Krákr ok Hrafn." Hrólfr sagði: "Mér er sagt, at
      þeir hafi marga menn meidda, en suma drepna ok þeir sé menn sterkir. En ek kann ekki at
      leikum. Mun ek þó fara með yðr, ef þér vilið." Fóru þeir nú til borgarinnar. Tók jarl vel við
      Hrólfi. Annan dag eptir gengu þeir Hrólfr ok Stefnir til leiksins. Váru þeir bræðr ok þar
      komnir. Hrafn tók knöttinn, en Krákr knatttréit, ok léku at vanda þeira. Jarl sat á stóli ok
      horfði á leikinn. En er þeir höfðu leikit um hríð, fær Hrólfr nát knettinum. Hann grípr
      knatttréit af Kráki ok fær Stefni. Leika þeir þá svá lengi, at þeir bræðr náðu ekki knettinum.
      Þat var eitt sinn, at Hrafn hljóp eptir knettinum, at maðr einn rétti fyrir hann fót, svá at
      hann fell, ungr maðr ok glettinn við aðra menn, frændi jarls. Hrafn varð reiðr mjök ok spratt
      upp skjótt ok greip þann, er hann felldi, ok færði hann á lopt ok keyrði hann niðr at höfðinu,
      svá at hann gekk ór hálsliðnum. Jarl kallar á menn sína ok bað <pb n="381"/> taka Hrafn ok
      drepa. Hrólfr hljóp þá at Hrafni ok þreif til hans. Í annan stað tókust þeir á Krákr ok
      Stefnir. Hrólfr bannaði, at nokkur skakkaði með þeim. Þeir glímdu ok eigi lengi, áðr Hrólfr vá
      Hrafn upp á bringu sér ok færði niðr, svá at hann lá lengi í óviti, en af gekk skinnit af
      herðarblöðunum. En er Hrafn raknaði við, reis Hrólfr upp at honum ok mælti: "Sé ek, at þú
      hefir tígns manns augu, ok bið ek yðr, herra, at þér gefið þessum mönnum grið, því at ek veit,
      at þeir eru mikillar ættar." Stefnir hafði ok borit af Kráki ok bað föður sinn veita Hrólfi
      þat, er hann beiddi. Var jarl lengi inn reiðasti, en þó gaf hann þeim grið fyrir bæn Hrólfs ok
      Stefnis. Þeir bræðr váru stirðir mjök ok gengu brutt þegjandi ok til herbergis síns. Kómu þeir
      ekki undir borð á því kveldi. Gafst nú upp leikrinn, ok fóru menn til drykkju. Hrólfr mælti
      við Stefni: "Nú skaltu taka þér klæði, er vit eigum bezt, ok fá Þóru, systur þinni, í hendr,
      ok skal hún gera þeir bræðrum klæði ok láta vera búin árla í morgin." Stefnir gerði svá ok
      gekk til Þóru með klæðit ok sagði henni, hversu gera skyldi. Gekk Stefnir síðan í burt, en hún
      tók at gera klæðin. Leið svá nóttin, en um morgin snemma sendi Þóra Hrólfi klæðin, ok váru þau
      fullgerð. Tók hann við ok fór til herbergis þeira bræðra ok sá, at þeir lágu. Hrólfr mælti:
      "Hví flýgr Hrafn síð upp, þar sem nóg er æzlit, ok eru nú ernir ok önnur hrækvikendi full
      orðin?" Hrafn segir: "Varla má vel fljúga, ef skerðir eru eða fjaðrsárir." Hrólfr tók klæðin
      ok kastaði til þeira, en gekk burtu síðan. En þeir bræðr tóku klæðin ok fóru í ok gengu síðan
      undir borð. Leið nú svá vetrinn. Ekki er þat sagt, at þeir Krákr ok Hrafn þakkaði Hrólfi
      klæðin né lífgjöfina, ok váru þeir þó vel haldnir. Í móti sumri <pb n="382"/> hurfu þeir
      burtu, svá at engi maðr vissi, hvat af þeim varð, ok þótti mörgum kynligt þeira athæfi. Hrólfr
      fór í hernað um sumarit ok þeir Stefnir báðir ok var gott til fjár ok mannorðs. Þeir kómu heim
      at hausti með heilbrigðu, ok er ekki sagt frá stórvirkjum þeira. </p>
    </div>

    <div type="textpart" subtype="chapter" n="10">
     <p> Þat sumar var Hrólfr með Þorgný jarli í miklum metorðum. Þat var einn dag um haustit, at
      Þorgnýr jarl sat á haugi drottningar sinnar, ok var leikit fyrir honum, at svala ein flaug
      yfir hann ok felldi niðr einn silkiklút í kné honum ok flaug burt síðan. Jarl tók ok leysti
      til ok sá þar í eitt mannshár svá langt, at þat var mjök mannhátt ok gullslitr á. Jarl gekk
      undir drykkjuborð um kveldit. Sýndi hann þá hárit, þat er svalan hafði niðr fellt. Þótti
      flestum sem konuhár mundi vera. Jarl mælti: "Þess strengi ek heit at fá þá konu, er hárit er
      af, eða liggja dauðr ella, ef ek veit, at hvers bæjar er at leita eða á hverju landi hún er."
      Öllum þótti mikil heitstrengingin, ok horfði hverr til annars. Nokkurum nóttum síðar stefndi
      jarl þing fjölmennt. Hann stóð upp á þinginu ok birti mönnum heitstrenging sína ok spurði, ef
      nokkurr kynni deili á þessi konu ok hvert hennar væri at leita. Var þá ok sýnt hárit, ef
      nokkurr kannaðist við. Björn ráðgjafi mælti: "Svá feginn vilda ek tala ok gera, herra, at yðr
      ok yðru ríki væri til heiðrs ok virðingar heldr en til nokkurs skaða eða minnkanar. Virðist
      mér heitstrenging þín mikil, ok hygg ek þessari konu eigi auðnat, en nærri mun ek geta, hvar
      hún er, þótt ek hafi ekki fréttum fyrir haldit: Hreggviðr hét konungr; hann réð fyrir
      Garðaríki. Hann <pb n="383"/> átti dóttur, er Ingigerðr hét. Kvenna var hún fríðust ok bezt at
      sér ger um alla hluti. Þat hefi ek sannspurt, at engi kona á Norðrlöndum hafi betr verit at
      sér ger ok hafi meira hár ok fegra en hún, ok þat er mitt hugboð, at þetta hár eigi hún, með
      hverjum klókendum sem þat er til yðar komit. Nú munuð þér sannspurt hafa, hver tíðendi þar
      hafa orðit í fráfalli Hreggviðar konungs fyrir Eirek konungi með konungsdóttur. Hún skal hafa
      mann til burtreiðar við Sörkvi, kappa konungs, ok frelsa sik með því. Hygg ek fá verða til
      þess fúsa, við þvílíkan sem við er at eiga. En þótt Sörkvi geti nokkurr af baki riðit, þá
      þykki mér konungsdóttir eigi auðfengin ór Garðaríki heldr en áðr." Þótti öllum þeim, sem við
      váru, sem svá mundi vera sem Björn sagði. </p>
    </div>

    <div type="textpart" subtype="chapter" n="11">
     <p> Þorgnýr jarl þagði nokkura stund af orðræðu Bjarnar ok mælti: "Þeim manni, er fara vill í
      Garðaríki ok ríða burt við Sörkvi ok náir þessari meyju mér til handa, skal ek gefa Þóru,
      dóttur mína, ok þriðjung alls ríkisins. Til farar þessarar skal ek hvárki spara skip né
      mannaforræði við þann, sem til vill verða." Allir menn þögnuðu við þessa ræðu, ok svaraði engi
      jarli, þar til er Hrólfr stóð upp ok mælti: "Illa er þat gert at svara eigi slíkum höfðingja,
      sem vér eigum, en sakir þess, herra, at ek hefi með yðr verit um nokkura tíma í góðu yfirlæti
      ok marga góða hluti af yðr þegit, þá vil ek fara þessa ferð ok leita at ná konungsdóttur ella
      liggja dauðr. En þótt ek komi aptr ór þessi ferð, þá skulu þér gifta dóttur yðra hverjum, sem
      þér vilið, því at hún er vel verð góðs gjaforðs, en mér er <pb n="384"/> eigi hugleikit konur
      at eiga." Jarl þakkaði Hrólfi mikilliga ok bað hann hafa svá mikit lið sem hann vildi, en
      Hrólfr segist engan mann vildu, -- "því at minni vari verðr tekinn einum en mörgum, hvar sem
      þeir koma." Stefnir bauðst at fara með honum, en Hrólfr vildi eigi, ok var nú slitit þinginu.
      Fór Hrólfr heim í kastala sinn ok hverr til síns heimilis. </p>
    </div>

    <div type="textpart" subtype="chapter" n="12">
     <p> Innan lítils tíma hvarf Hrólfr í brutt ór kastalanum, svá at engi frétti til hans, en menn
      hans váru þar eptir. Hann var í kápunum Véfreyjunaut, en gekk við spjótit Atlanaut. Hann hafði
      boga ok örvamæli á herðum sér. Ekki er sagt frá, hverja leið Hrólfr fór, en svá sem hann hafði
      mjök sótt ór Danmörk, var þat einn dag, at hann sá, hvar einn maðr gekk. Hann var mikill vexti
      ok herklæddr til handa ok fóta. Hann hafði brugðit sverð í hendi ok gekk á veginn Hrólfs, en
      hann heilsaði þessum manni ok spurði hann at nafni. Hann segir: "Ek heiti Vilhjálmr, en
      forellri mitt hirði ek ekki at greina þér. En um tvá hluti skaltu kjósa: Sá er annarr, at þú
      segir mér, hverr þú ert eða hvert þú vilt fara eða hvat í erendum er, hinn annarr, at ek drep
      þik, ok ferr þú þá ekki lengra." Hrólfr segir: "Enga afarkosti þarftu mér at gera, því at mitt
      er ekki óvænna en þitt, hvat sem vit skulum reyna." Vilhjálmr hjó til Hrólfs með sverðinu, en
      hann brá fyrir spjótinu, ok beit ekki á. Hrólfr kastar spjótinu ok ræðr á Vilhjálm, en hann
      tók á móti, ok varð glíma þeira löng, áðr Vilhjálmr fell. Hrólfr mælti: "Nú á ek alls kosti
      við þik. Muntu segja verða, hvert þitt erendi er eða hvar þú <pb n="385"/> ert landvanr." Hann
      segir: "Hér er ek ættaðr í Danmörk. Er ek bondason einn, en ætlaða at fara í Garðaríki ok
      rjúfa haug Hreggviðar konungs, en ná vápnum hans, vinna svá til Gyðu, systur Eireks konungs.
      Nú vil ek gerast þinn þjónustumaðr. Er mér margt vel gefit, því at ek er bæði vitr ok tölugr.
      Er þér bezt at gefa mér líf. Skal ek þér trúliga þjóna. Mun þér at mér gagn verða." Hrólfr
      segir: "Vænn maðr ertu, ok víst hirði ek eigi at drepa þik, ef þú vilt mér fylgja, en eigi
      hefir þú tryggilig augu." Lét Hrólfr hann þá upp standa ok segir honum allan sinn trúnað ok
      tilgang sinna ferða. Fóru þeir nú leiðar sinnar. Hestr Vilhjálms var þaðan skammt í burt frá
      honum. Þoldi hann ekki at ganga með vápnunum. Var hann skrautmenni mikit at klæðum ok
      söðulreiði. Segir Vilhjálmr jafnan veg, meðan þeir fóru um Danmörk. </p>
    </div>

    <div type="textpart" subtype="chapter" n="13">
     <p> Einn dag litu þeir bæ mikinn reisiligan fyrir sér. Vilhjálmr mælti: "Hér fáum vit góða
      gisting í kveld at bæ þessum, því at hér á fyrir at ráða frændi minn, er Ölvir heitir ok er
      góðr bóndi ok heldr marga sveina. Ok er þeir kómu heim at bænum, gekk bóndi í móti þeim ok
      fagnaði vel Vilhjálmi ok þeim báðum ok spurði, hverr sá væri inn mikli maðr." Vilhjálmr segir:
      "Hrólfr heitir hann ok er húsbóndi minn. Mikill er hann ok sterkr, vel ættaðr ok mikill
      kappi." Bóndi bauð þeim til drykkju. Þar var margt frelsingja. Vilhjálmr vildi ekki öðrum til
      hlíta en sér at þjóna Hrólfi ok lofaði hann í hverju orði. Þar var gott öl ok gleði mikil. Nú
      leið svá kveldit. Drukku þeir lengi áfram, en er <pb n="386"/> Hrólfr gerðist drukkinn, vildi
      hann fara at sofa. Var honum búin sæng virðulig. Kastaði hann klæðum af sér ok lagðist í
      sængina ok sofnaði skjótt. En er liðin var nóttin, vaknaði Hrólfr ok eigi við góðan draum, því
      at hann var bundinn at höndum ok fótum ok reyrðr sterkliga við einn ás. Hann var klæðlauss ok
      kominn fram at miklu báli. Þar stóð yfir honum Vilhjálmr, sveinn hans, bóndi ok allir
      heimamenn. Vilhjálmr mælti: "Nú er svá orðit, Hrólfr, at ek er orðinn þér yfirsterkari, ok
      mundir þú eigi þat ætla fyrir stundu. Eru nú enn tveir kostir fyrir höndum: Er sá annarr, at
      þú skalt verða brenndr hér á báli þessu, svá at aldri skaltu sól sjá, elligar skaltu fylgja
      mér í Garðaríki ok þjóna mér í öllum hlutum ok kalla mik þinn meistara ok allt þat sanna, er
      ek segi frá mínum högum. Þú skalt allar þrautir vinna, þær sem fyrir mik verða lagðar, þar til
      er konungr játar mér Gyðu, systur sinni, til eiginorðs, en síðan skaltu lauss vera ór minni
      þjónustu. Aldri skaltu mér þessa vanvirðing hefna ok engum þeim manni, er hér hefir at verit,
      ok hér skaltu eið at vinna at halda þetta allt, er nú hefi ek fyrir skilit, eða nú í stað í
      eldinum brenna." Þá sagði Hrólfr: "Með því at mér er nokkut til undanlausnar at komast ór
      þinni áþján, þá mun ek heldr þessu játa en missa lífit, því at þat veit ek, at lítt nái ek
      jarlsins erendi, ef ek dey nú hér. Vil ek ok þat til skilja, at þú segir ekki mína fyrirætlun
      eða hvat manna ek er, ella sé lauss allr okkar skilnaðr." Vilhjálmr sagði svá gera skyldu. Var
      Hrólfr nú leystr, ok sór hann eið, eptir því sem þá var siðvenja til. Þjónar Hrólfr nú
      Vilhjálmi ok lét sem honum þætti einskis um vert. Fóru þeir frá Ölvi, ok reið Vilhjálmr, en
      Hrólfr gekk fyrir hesti hans. Þeir fóru um Svíþjóð ok þaðan til Garðaríkis. Ekki er þat <pb
       n="387"/> greint, hverja leið þeir fóru, fyrr en þeir kómu til Aldeigjuborgar. Sat Eirekr
      konungr í borginni, ok var þetta á öndverðum vetri. Fengu þeir sér herbergi ok gengu síðan
      fyrir konung. </p>
    </div>

    <div type="textpart" subtype="chapter" n="14">
     <p> Þat var um þann tíma, er konungr sat yfir borðum. Þeir kvöddu konunginn, en hann tók vel
      kveðju þeira ok spurði, hvat manna þeir væri. Vilhjálmr segir: "Ek heiti Vilhjálmr, en þetta
      er sveinn minn, er með mér ferr, ok heitir Hrólfr. Ek er sonr jarls eins ór Fríslandi, ok varð
      ek þaðan landflótti, því at ríkit var svikit undan mér af sjálfum landsmönnum. Er ek hér því
      kominn, at ek hafi spurt til yðvarrar rausnar ok mikilmennsku, ok vilda ek hér þiggja vetrvist
      í vetr." Konungr segir: "Eigi spari ek mat við yðr, ok muntu vera íþróttamaðr mikill?"
      Vilhjálmr segir: "Nógar kann ek íþróttir, ok sú in fyrsta, at ek er svá sterkr, at mér verðr
      aldri aflfátt. Önnur er sú, at ek hefi fráleik yfir öll dýr ok ferfætt kvikendi." "Þjóflig
      íþrótt," segir konungr, "ok kemr þó opt at gagni." Vilhjálmr mælti: "Eigi vantar mik skotfimi
      ok vápnfimi, sund eða tafl ok burtreiðir, vizku ok málsnilld, ok enga missi ek þá, er karlmann
      má prýða." "Heyri ek," segir konungr, "at eigi vantar þik skörugleik. Tel nú þínar listir,
      Hrólfr, því at honum treysti ek ekki verr en þér." Hrólfr segir: "Eigi má ek þær telja, herra,
      sem engar eru til." "Mjök er þá misskipt með ykkr," segir konungr, "at annarr hefir allar, en
      annarr engar, en gangið til sætis á inn óæðra bekk miðjan." "Þér munuð ráða, herra," segir
      Vilhjálmr, "en aldri hafði ek jafnóvirðuligan <pb n="388"/> sess fyrri." Gengu þeir síðan til
      sætis. Ekki váru þeir Sörkvir ok Brynjólfr heima í þenna tíma. Váru þeir farnir með Grími ægi
      upp í Jötunheima. Þeir Vilhjálmr ok Hrólfr váru þar í góðu yfirlæti. Skjalaði Vilhjálmr í
      hvern heim, en Hrólfr var jafnan hljóðr ok þögull ok ekki at leikum með öðrum mönnum. Dró
      Vilhjálmr mjök undan sínar íþróttir, en konungr var veiðimaðr mikill ok þótti þat skemmtan at
      jaga dýr með hirð sinni. Var hann jafnan í kyrrsæti, síðan hann kom í Garðaríki, því at
      flestir váru ófúsir at herja á hans ríki sakir kappa þeira, er með honum váru, einkanliga
      sakir galdra ok fjölkynngi Gríms ægis. </p>
    </div>

    <div type="textpart" subtype="chapter" n="15">
     <p> Eirekr konungr fór á skóg einn dag með hirð sína, sem vandi hans var til, at jaga dýr ok
      skjóta fugla. Þeir sáu hjört einn mikinn ok fríðan. Ekki þóttust menn hafa sét vænna dýr.
      Þótti flestum sem þat mundi alidýr, því at öll hans horn váru grafin ok gulli í smelt
      skurðina, en stika var sett á milli hornanna með silfri. Léku þar á tveir gullhringar. Um
      hálsinn lá ein silfrfesti ok niðr af henni ein bjalla með silfr, ok gaf hún mikit hljóð af
      sér, þegar hjörtrinn hljóp ok hrærði sik. Konungr vildi ná hirtinum ok bað lausum slá öllum
      hundum, ok svá var gert. Hlupu menn nú ok riðu, hverr sem mest gat, ok vildu taka hjörtinn, en
      hann æstist mjök undan hundunum, ok komast þeir hvergi nærri. Eltu þeir hann allan daginn, en
      um kveldit, er dimmaði, vissu þeir eigi, hvat af honum varð. Fór svá þrjá daga, at þeir fundu
      hjörtinn ok gátu eigi nát honum. <pb n="389"/> En um kveldit, er konungr kom undir drykkjuborð
      ok menn hans váru komnir í sæti, þá mælti hann: "Lítit þykki mér þú, Vilhjálmr, sýna oss
      íþróttir þínar, því at þú ert at engri gleði né skemmtan með öðrum mönnum, ok eigi ferr þú á
      skóg með oss." Vilhjálmr segir: "Lítil gleði verðr mér þat, herra, at reyna íþróttir við menn
      yðra, því at ek sé hér engan kunna neinar íþróttir. Lét ek ok jafnan fá mér villibráð aðra
      menn, þá ek sat heima í ríki mínu." Konungr mælti: "Vér höfum elt hjört einn þrjá daga, ok
      kunnum vér eigi ná honum, en ef þú náir hirtinum ok færir oss hann lifanda með öllum sínum
      búnaði, þá vil ek gefa þér Gyðu, systur mína, ok mikit ríki, með því at ek hefi engan þann
      hlut sét, at ek vildi gjarnari eiga. Máttu þetta vel gera, ef þú ert svá fóthvatr sem þú hefir
      sagt. Þó skaltu vinna tvá hluti aðra, þá sem ek legg fyrir yðr. Skal ek þinn heiðr þá auka í
      öllum hlutum ok vinna ríki þitt aptr með mínum styrk, þat er þú hefir áðr misst. Ok er sá
      nokkurr annarr af mínum mönnum, at þetta fái gert, þá skal hann jafnt verkkaup fyrir taka." Þá
      sagði Vilhjálmr: "Þat er bæði, herra, at þetta fær engi gert utan ek, enda hafið þér mér þetta
      ætlat. Skal ek ok til vinna eða liggja dauðr ella." Áttu þeir at þessu handfestar, sem siðr
      var til. Hrólfr gaf sik ekki at þessu. Fóru menn síðan til svefns ok tóku á sik náðir. Þjónaði
      Hrólfr Vilhjálmi at öllu, sem fyrr var sagt. Snemma um morgin stóðu þeir upp Vilhjálmr ok
      Hrólfr ok bjuggust at leita eptir hirtinum. Þeir fóru á skóginn ok sáu skjótt, hvar hjörtrinn
      fór. Vilhjálmr hefr sik nú til hlaups ok ferr svá hart sem fugl flygi. Hjörtrinn æsist því
      meir. Hrólfr þrammar eptir Vilhjálmi, ok þótti honum Vilhjálmr frár í fyrsta skeiði. Hlaupa
      þeir svá lengi, at Hrólfr er jafnan á öðru leiti, <pb n="390"/> en Vilhjálmr framar, þar til
      er hann kastaði sér niðr ok mælti: "Aldri verði sá heill, er þat vinnr til konu, fjár eða
      ríkis at sprengja sik á hlaupi." Í þessu kom Hrólfr at Vilhjálmi ok spurði, hví hann léti
      dýrit undan ganga. Vilhjálmr sagði: "Vel má ek hlaupa lengra, ef ek vil, en mér þykkir þú
      skyldr at taka dýrit ok vinna allar þrautir fyrir mik eptir skildögum, ef þú ert maðr til."
      Hrólfr svaraði engu ok hleypr fram eptir dýrinu ok eltir þat lengi, þar til er saman dregr með
      þeim, því at hjörtrinn gerðist móðr mjök. Þeir komu fram í eitt rjóðr um síðir. Var þá dagr
      áliðinn. Í miðju rjóðrinu stóð hóll einn. Hann var bæði víðr ok hár. Rjóðrit var fagrt ok mjök
      grasloðit víða. En er Hrólfr kemr fram hjá hólnum, þá opnast hann, ok gengr hann þar um
      kringum hann. Þar kom út kona ok var í blám tiglamöttli ok heldr á eldi ok mælti: "Illt hefir
      þú at verki, Hrólfr, er þú ert þræll þrælsins ok þó til þess at stela annarra manna fé, því at
      ek á dýr þetta, er þú vilt taka, ok náir þú því aldri, nema ek vili. Nú skal gera þér kost á
      at ná dýrinu. Þú skalt ganga inn í hólinn með mér. Ek á dóttur eina, ok er henni þat skapat at
      komast eigi frá eldi sínu, því hún ætti, nema mennskr maðr hefði hendr á henni. Hefir hún nú
      legit nítján dægr á gólfi ok má eigi léttari verða. Hefi ek því hjörtinn sent í augsýn við
      yðr, at ek vissa, at þér mundið vilja ná honum ok elta hann hingat. Treysti ek þér, at þú
      hafir bezt hjarta til at ganga í hólinn með mér, en ekki mun konungr hjartarins njóta, þó at
      hann sé færðr honum." Hrólfr segir: "Til mun ek þat vinna at ganga inn í hólinn með þér, ef ek
      nái hirtinum at færa konungi, en eigi hirði ek, hvat af honum verðr síðan." Álfkonan varð nú
      glöð við þetta, ok gengu þau inn í hólinn. Váru þar væn <pb n="391"/> herbergi ok fagrt um at
      litast, ok margir hlutir sýndist honum þar undarligir. Hann kom þar at, er konan lá, ok var
      hún lítt haldin, en þegar Hrólfr fór höndum um hana, varð hún skjótt léttari. Þökkuðu þær
      honum með fögrum orðum ok báðu honum virkta. Álfkonan mælti: "Eigi verðr þér launat sem
      verðugt er heilsugjöf við dóttur mína, en hér er fingrgull, er ek vil gefa þér. Þess muntu
      þurfa, þá þú ferr til Hreggviðar haugs, en ef þú hefir þat á hendi þér, þá máttu hvárki
      villast nótt né dag, á sjá ok landi, í hverju myrkri sem þú ert, ok yfir muntu vinna þrautir
      allar, þær er fyrir þik eru lagðar, en ekki skaltu trúa Vilhjálmi, þaðan af þú ert frá skildr
      honum, því at gjarna vill hann þik feigan." Hrólfr þakkaði henni, ok gengu þau út ór hólnum.
      Tók hún þá hjörtinn, en Hrólfr lagði hann á bak sér ok þótti mikils um vert fegrð hans. Bað nú
      hvárt vel fyrir öðru. Ferr hann nú heimleiðis, þar til hann fann Vilhjálm, ok fagnaði hann vel
      Hrólfi ok bað hann bera hjörtinn heim til borgarhliðs. Hrólfr gerði svá, en ekki segir hann
      Vilhjálmi, hversu hann hafi dýrinu nát. Kómu þeir til borgarinnar seint um kveldit, þá konungr
      var undir borð kominn. Vilhjálmr mælti: "Nú skulum vit fara inn í höllina, en ek skal bera
      dýrit fyrir konunginn, en þú skalt sanna sögu mína, svá at konungr trúi því, er ek segi." Tók
      Vilhjálmr við dýrinu ok lét á bak sér ok viknaði í knésbótum, ok þó fekk hann borit dýrit inn
      í höllina fyrir konunginn ok kastaði niðr á gólfit. Hann blés mjök mæðiliga ok mælti: "Nú
      þykkjumst ek kominn til ráðahagar við systur þína, ok er nú kominn hér hjörtrinn, ok munu þeir
      ekki margir bjóðast yðr til mága, er slíku geta orkat sem ek." Konungr segir: "Þat virðist mér
      í skapi, at eigi <pb n="392"/> hafir þú hjörtinn unnit, ok vinna skaltu fleiri frægðarverkin,
      áðr þú fær hennar." "Eigi þurfið þér at misgruna mína frægð, því at afburð hefi ek flestum
      mönnum. Veit þat Hrólfr, sveinn minn, at fjarlægr var hann mér, þá ek tók hjörtinn." Hrólfr
      sagði: "Bæði er, at ek var Vilhjálmi gagnlauss, enda tók hann sér í engu at hlífa." Vilhjálmr
      segir: "Því vil ek einn til vinna, at ek vil einn taka verkkaupit, eða hvat vilið þér fleira
      fyrir mik leggja, því at ek er búinn til at vinna?" Konungr segir: "Nú skaltu fara til
      Hreggviðar haugs ok sækja þangat vápn Hreggviðar konungs, ok er þat lítil mannraun." Vilhjálmr
      segir: "Nú vilið þér mik feigan, því at engi hefir sá aptr komit, er þangat hefir farit hér
      til." "Víst vil ek," segir konungr, "at þú komir aptr, en sannendi eru þat, at engi hefir aptr
      komit, er ek hefi þangat sent. Er mér mikill aptrmundr at gripum þeim, er í hauginn fóru. Skal
      ok sá einn fá systur minnar, sem frægri er en aðrir menn." Vilhjálmr segir: "Gera mun ek
      þetta, því at mér þykkir þetta þrautlaust, at ræna dauða menn ok vinna þat til meyjar." Gekk
      Vilhjálmr nú til sætis síns, ok skildu at svá mæltu. </p>
    </div>

    <div type="textpart" subtype="chapter" n="16">
     <p> Eptir fá daga var þat eina nótt, at Hrólfr tók á fótum Vilhjálms ok mælti: "Mál er at vinna
      til meyjarinnar ok fara til haugsins." Vilhjálmr stóð upp skjótt, ok var Hrólfr þá klæddr ok
      kominn í Véfreyjunaut ok hafði spjótit Atlanaut, en Vilhjálmr alvæpni. Hann reið, en Hrólfr
      gekk fyrir hesti hans. Fóru þeir svá, þar til skógr varð fyrir þeim ok einn forntroðinn
      götustígr. En er þeir höfðu skammt farit, þá laust veðr móti <pb n="393"/> þeim svá mikit með
      fjúki ok frosti, at Vilhjálmr fekk eigi á baki setit. Leiddi Hrólfr þá hestinn, en Vilhjálmr
      gekk eptir um stund, þar til at hríðin tók svá at gerast sterk, at hestrinn fekk ekki gengit,
      ok dró Hrólfr hann flatan eptir sér, en studdi sik við spjótit. Varð honum þá litit aptr ok
      sá, at Vilhjálmr var horfin, en hestrinn löngu dauðr. Skildi hann þar við hestinn, en gekk
      fram á leiðina. Hríðin var svá sterk, at eikrnar brotnuðu af stofnunum ok kómu hvar fjarri
      niðr. Fekk Hrólfr þar af optliga stór högg, svá at þat hefði bana unnit flestum mönnum, þar
      með eldingar ok reiðarþrumur, svá at hann hugði þat sinn bana orðit hafa, ef eigi hefði kápan
      hlíft honum. Var svá alla nóttina framan til dags. Í móti degi varp mikilli fýlu móti honum,
      at hann hefði kafnat, ef kápugríman hefði eigi hlíft honum. Þat þóttist Hrólfr skilja, at
      hríðin mundi hafa drepit sendimenn konungs ok þetta mundi gerningahríð vera. Þóttist hann ok
      aldri í þvílíka raun komit hafa. En er mjök var ljóst af degi, þá tók upp hríðina ok gerði
      logn. Hvarf þá burt fýlan. Sá Hrólfr þá haug mikinn sem fjall ok hár stauragarðr um kring.
      Hann tók hendinni um einn staurinn ok varpar sér inn yfir, gekk síðan upp á hauginn, ok
      sýndist honum hann mjök torvelligr at rjúfa. En er hann litast um, sér hann mann einn norðan
      undir hauginum stóran vexti með konungs skrúða. Hrólfr gekk til hans ok kvaddi hann konungs
      kveðju ok spyrr hann at nafni. Hann segir: "Ek er Hreggviðr, ok ek byggi haug þenna með köppum
      mínum, ok ertu hér velkominn, en þat skaltu vita, Hrólfr, at ek veld eigi hríðum þessum ok
      fýlum eða öðrum undrum, ok eigi hefi ek menn drepit. Valda þeir þessu öllu Sörkvir ok Grímr
      ægir, ok þeir hafa valdit lífláti konungsmanna, <pb n="394"/> en þó brestr þeim stundum
      vísdómrinn, þá er þeim liggr mest við, ok ef þeir vissi, at þú værir hér, þá vildi þeir þik
      feigan. Ek fór í svölulíki til Þorgnýs jarls með hár Ingigerðar, dóttur minnar, því at ek
      vissi, at þú mundir eptir leita af jarlsmönnum ok þú einn vart maðr til at frelsa hana, ef
      lukkan fylgdi. Ann ek þér bezt hennar at njóta, ef þú vilt ríða burt við Sörkvi, því at þik
      vantar hvárki hug né hreysti, en þat hefir Grímr ægir játat honum, at engi skyldi hann
      yfirvinna nema sá, er hefði herklæði mín. Er því haugrinn óvinnanligr gerr, ok því eru
      torfærur til hans, at hann hugði, at engi skyldi herklæðunum ná mega. Nú skal ek fá þér alla
      þá hluti ór haugnum, er þú vilt hafa. Ek vil fá þér tvenn herklæði ok hvár öðrum lík, utan at
      kostum eru þau ólík. Þau skaltu fá konungi, er verri eru, en önnur skaltu ekki sjá láta, fyrr
      en þú þarft við at hafa, ok á sverðinu skaltu mikla vandvirkt hafa, því at fásét er annat
      slíkt. Ingigerðr, dóttir mín, geymir öll burtreiðarvápn mín ok hestinn Dúlcifal, sem ólíkr er
      flestum öðrum fyrir margra hluta sakir. Honum skaltu ríða, þá þú átt við Sörkvi, ok er þér
      sigrinn víss, ef hann lætr takast. Burtstöngin ok skjöldrinn munu ok halda sinni náttúru.
      Vilhjálmi skaltu ok ekki trúa, þaðan af þú ert ór hans þjónustu, því at hann svíkr þik, ef
      hann getr. Muntu halda vilja eiða þína, en betr er hann af dögum ráðinn fyrr en síðar, því at
      hann mun þik hættan hafa." Eptir þat fekk Hreggviðr Hrólfi gripuna ok vápnin ok síðast menit
      af hálsi sér. Þá mælti Hreggviðr: "Þat hefir mér skapat verit, at ek skal mega fara þrjá tíma
      ór haugi mínum, ok þarf eigi aptr at byrgjast utan í síðasta sinn. Nú mun þér ekki sveigra
      verða, er þú ferr heim aptr. Nú far þú vel, ok gangi þér allt eptir vild ok vilja, en ef þú
       <pb n="395"/> kemr aptr í Garðaríki, þá vitja mín, ef þú þarft lítils við." Hvarf Hreggviðr
      nú inn í hauginn, en Hrólfr tók gripuna ok varðveitti, fór síðan frá haugnum aptr ina sömu
      leið ok varð nú við engi undr varr. Ok er hann kom ór skóginum, kom Vilhjálmr þá móti honum.
      Hafði hann skriðit undir viðarrætr ok legit þar um alla hríðina. Fekk hann varla talat fyrir
      kulda. Flaðraði hann þá mjök at Hrólfi ok mælti: "Aldri þykki mér ofsögum mega segja af þinni
      frægð ok giftu þeiri, er okkr fylgir, þar sem nú er brotinn haugrinn ok sótt gull ok
      dýrgripir. Sé ek nú þat, at okkr má engi hlutr fyrir standa, en þó var þetta mikit veðr, svá
      at varla gat ek stýrt mér. Þykkist ek nú kominn til ráðahags við systur konungs. Skaltu nú fá
      mér gripuna ok vápnin, því at ek vil sjálfr afhenda þá konungi." Hrólfr mælti: "Lítit viltu
      vinna til frægðarinnar, ok illa muntu mér launa, þó at ek leggi líf mitt í hættu fyrir þik.
      Tak nú við gripunum ok fær konungi, en ek mun halda öll mín orð við þik ok sanna sögu þína,
      þóttu sért ómakligr." Hrólfr hafði fólgit hin vápnin í skóginum, ok sá Vilhjálmr ekki þau.
      Fóru þeir nú leið sína, til þess er þeir hittu konunginn. Sat hann undir drykkjuborðum at
      kveldmáltíð. Vilhjálmr kvaddi konunginn ok lét mjök mæðiliga. Allir menn í höllinni urðu
      ókveða við þeira aptrkvámu. Vilhjálmr mælti: "Víst trúi ek varla, at meiri þraut vera muni með
      öllu saman, því at Hreggviðr er it mesta tröllmenni sakir sinnar fjölkynngi, en haugrinn
      torsóttligr at brjóta. Hefi ek átt við Hreggvið konung í alla nótt. Kom ek þar í mikla
      mannraun, áðr ek náði herklæðunum." Tók hann þá sverðit ok menit, lagði á borð fyrir
      konunginn. Þá mælti konungr: "Sóttir eru <pb n="396"/> víst gripirnir, ok þykki mér nú allir
      verri en fyrr, utan menit, þat er óspillt, en þat hygg ek, at Hrólfr hafi sótt en eigi þú."
      Hrólfr segir: "Þat segi ek yðr, at ek fór eigi í hauginn, ok megið þér þat til líkenda ráða,
      at eigi mundi ek móti mæla at fá slíkar sæmdir eða aðrar, ef ek ætti þess kost." Vilhjálmr
      mælti: "Undrar mik þat, herra, at þér grunið sögu mína eða frægð ok hreysti minnar
      karlmennsku. Má hér skjótt raun til gera, at vit Hrólfr reynum með okkr, ok mun hann mér
      fjarlægr standa, því at þat er fyrst, at hann þorir eigi mannsblóð at sjá, ok þá ek fór í
      Hreggviðar haug, skyldi hann festi haldit hafa, ok þá hann heyrði dunur ok stór högg í
      hauginn, varð hann svá hræddr, at hann rann frá festinni. Var þat eitt þá mín hjálp, at ek
      hafði borit festarendann um stóran stein, ok las ek mik upp ór hauginum með handafli." Konungr
      svarar: "Vel trúi ek, Hrólfr, orðum hans, en eigi mundi gripirnir hér komnir, ef þeir hefði
      eigi í hauginn sóttir verit." Lætr nú konungr geyma vápnin mjök vandliga ok hugði, at eigi
      skyldi Sörkvi at meini verða. Svá er sagt, at eina nótt hvarf hjörtrinn burt, svá at þeir urðu
      eigi varir við, er geyma skyldu. Þótti konungi þat mestr skaði. Var hans leitat nær ok fjarri,
      fannst hann eigi. Þóttist Hrólfr vita, at álfkonan mundi hafa sótt hann. Vilhjálmr lét nú vel
      yfir sér ok gekk jafnan til tals við konungssystur, ok fóru vel ræður með þeim. Sparði hann
      ekki at skjala margt af sér um alla hluti. Leið nú svá vetrinn fram um jól, at ekki bar til
      tíðenda. <pb n="397"/>
     </p>
    </div>

    <div type="textpart" subtype="chapter" n="17">
     <p> Menelaus er konungr nefndr. Hann réð fyrir Tattararíki. Hann var ríkr konungr ok mikill
      fyrir sér. Tattararíki er eitt kallat mest ok gullauðgast í Austrríki. Þar eru menn stórir ok
      sterkir ok harðir til bardaga. Undir Menelaus konung lágu margir konungar ok mikils háttar
      menn. Svá er sagt, at milli Garðaríkis ok Tattararíkis liggr ey ein, er Heðinsey heitir. Hún
      er eitt jarlsríki. Þat er fróðra manna sögn, at Heðinn konungr Hjarrandason tæki fyrst land
      við þá ey, er hann sigldi til Danmerkr af Indíalandi, ok þaðan tók eyin af honum nafn síðan.
      Um þessa ey stríddi jafnan Tattarakonungr ok Garðakonungr, ok þó lá hún undir Tattarakrúnu.
      Eirekr konungr hafði herjat um ey þessa, áðr hann kom í Garðaríki, ok gert þar mikit hervirki.
      Menelaus konungr hafði sett þann mann yfir eyna, er Sóti hét. Hann var þar ættaðr at
      móðurkyni, en föðurkyni í Hólmgarðaríki. Sóti var þá eigi í landi, er Eirekr konungr kom þar.
      Hann var it mesta tröllmenni fyrir sakir afls ok vaxtar. Yfirlitr hans var eptir nafni hans.
      Hann herjaði víða ok hafði jafnan sigr. Sóti átti fóstru gamla ok fjölkunniga. Hún hafði gert
      honum laug þá, er hann bitu eigi járn síðan. Gekk hann því hlífarlauss í orrostum. Hún hafði
      ok sagt honum, at á þessu hausti væri honum vænst til hefnda við Eirek konung ok nú væri engir
      kappar hans heima í landinu. En er Sóti vissi þat, fór hann til Menelauss konungs ok fekk
      mikinn styrk af honum, helt síðan til Garðaríkis. Hann hafði margar þúsundir hermanna. Sá maðr
      var með Sóta, er Norðri hét. Hann var mikill ok sterkr ok bar jafnan merki hans ok var inn
      mesti kappi. <pb n="398"/> En er Eirekr konungr frétti, at Sóti var við land kominn með mikinn
      her, lætr hann herör upp skera á alla vega frá sér ok bauð til sín koma hverjum, er mætti, ok
      safnaðist til hans mikit fjölmenni. Eirekr konungr kallaði Vilhjálm til sín ok mælti: "Nú
      hefir þú unnit tvá hluti, er ek hefi fyrir þik lagt, ok veit ek eigi, hvárt þú hefir þat gert.
      Nú skaltu vinna inn þriðja hlut, svá at ek sé nær staddr, at drepa Sóta berserk. Mun ek þá
      eigi í móti mæla, at þú eigir systur mína, ef þú vinnr þetta vel af hendi. Skal ek þá halda
      allan skildaga við þik, sem vit höfum áðr talat." Vilhjálmr segir: "Þess er ek búinn, at ganga
      í móti Sóta. Þykki mér nú gott, at þér megið nú sjá, hverr afreksmaðr ek er. Ok skuluð þér
      velja mér öll in beztu vápn ok sterkasta hest, sem þér eigið, því at ek mun mjök reyna hans,
      áðr þessi orrosta lýkst." Var svá gert sem Vilhjálmr bað. Hrólfr fór með honum ok gekk eptir
      vanda sínum. Fór konungr með herinn, til þess er hann fann Sóta. Váru þar sléttir vellir ok
      þykkr skógr öðrum megin. Bjuggust nú hvárirtveggju til orrostu, ok var þar mikill herr saman
      kominn. Var þar lúðragangr mikill, ok sigu saman fylkingar, ok æptu hvárrtveggi heróp. </p>
    </div>

    <div type="textpart" subtype="chapter" n="18">
     <p> Eirekr konungr var þá í miðju brjósti fylkingar sinnar ok gekk þar vel fram í öndverðri
      orrostunni. Sóti fylkti ok móti honum. Varð þar in harðasta orrosta, ok gengu hvárirtveggju
      vel fram. En þegar orrostan tókst, reið Vilhjálmr út í skóginn í rjóðr eitt. Hrólfr mælti: "Nú
      er þér, Vilhjálmr, at ríða fram ok vinna til meyjarinnar <pb n="399"/> ok drepa Sóta."
      Vilhjálmr segir: "Verði mér þat til konu ok ríkis, sem auðit verðr, en þat vinn ek til engra
      hluta at voga mínu lífi í slíka orrostu, eða hvat skal mér jungfrú eða ríki, ef ek missi
      lífit? Er þér miklu nær at frelsa mik ór ánauð ok þrældómi. Tak nú vápn mín ok hest, ríð fram
      ok drep Sóta, ella muntu mér þjóna verða um þína daga." Hrólfr tók þá hestinn ok vápnin
      Vilhjálms ok reið til bardagans. Orrostan var mjök mannskæð ok hallaðist mjök á Eirek konung,
      því at þeir Tattararnir gengu hart fram. Sóti ok Norðri ruddust um fast, ok hrökk undan allt.
      Sóti hafði atgeir at vega með ok gerði ýmist hann hjó eða lagði. Norðri hafði sverð gott, ok
      gekk hart fram. Eirekr konungr hafði sótt með miklu kappi í miðjan her Sóta, þar til er Norðri
      kom móti honum ok margir Tattarar. Þeir sóttu fast at konungi. Fell þá mjök lið hans, svá at
      hann var nauðliga staddr milli sinna óvina. Hrólfr reið nú fram með vápnum Vilhjálms svá hart,
      at fylking Sóta hrökk fyrir honum, hjó ok lagði til beggja handa ok felldi margan mann, þar
      til hann kom móti Eireki konungi. Hrólfr drap þar meir en þrjá tugi manna. En er Sóti sér þat,
      eirir honum stórilla ok sneri þangat, sem Hrólfr var, ok lagði til hans með atgeirnum. Hann
      kom skildi fyrir sik ok lagði í móti fyrir brjóst Sóta, ok beit ekki á, en brotnaði spjótit í
      falnum. Sóti hjó tveim höndum til Hrólfs. Höggit kom á miðjan skjöldinn, ok þar í sundr, ok
      hestinn fyrir framan bóguna, svá at í jörðu nam staðar. Var Hrólfr þá á fæti mjök móðr, því at
      hann hafði ákafliga barizt áðr um daginn. Eirekr konungr barðist við Norðra. Var þeira atgangr
      harðr. Hrólfr hjó þá höfuð af hesti Sóta. Váru þeir þá bádir gangandi. Sóti hjó til Hrólfs, en
      hann veik sér undan, ok <pb n="400"/> sökk atgeirrinn í jörðina allt upp at höndum honum.
      Hrólfr hjó með báðum höndum á öxl Sóta, svá at sverðit gekk sundr fyrir framan hjöltin. Hrólfr
      varð reiðr mjök ok hljóp at Sóta ok setti gaddhjaltit í höfuð honum, svá at stóð í heilanum,
      en við því gat hann eigi gert. Fell Sóti þar til jarðar ok var þegar dauðr. Eirekr konungr
      hafði þá drepit Norðra. Brast þá flótti í liði Tattara, ok rann hverr til sem mest mátti.
      Eirekr konungr rak flóttann ok hans menn ok drápu hvern, er þeir náðu. Fengu þeir þar mikit
      herfang í gulli ok silfri, vápnum, klæðum ok öðrum dýrgripum. Hrólfr vildi eigi reka flóttann.
      Tók hann sér hest ok hljóp á bak ok reið út í skóginn til Vilhjálms ok segir honum, hversu
      farit hafi. Bað Hrólfr hann taka hest þenna ok vápn sín, -- "lát nú at öllu hraustliga ok flýt
      nú brullaupsgerðinni." Vilhjálmr mælti: "Vel höfum vit fram gengit, ok er mikils vert um ráð
      mín ok vitsmuni, hversu mikit ek get til leiðar komit, ok mun ek frægðarmaðr verða." Hrólfr
      brosti at orðum hans ok sagði, at honum þótti hann lítit gott vinna til frægðarinnar.
      Vilhjálmr stígr nú á hestinn ok ríðr með öllum sínum herklæðum til Gyðu, konungs systur, ok
      segir mikit af sinni framgöngu ok hreystiverkum. Eirekr konungr var þá heim kominn ok genginn
      til drykkju í höll sína. Vilhjálmr gekk fyrir konung ok kvaddi hann ok mælti: "Nærri var yðr
      nú farit í dag, herra, áðr ek hjálpaði yðr. Þurfi þér nú eigi at geta til, hverr ek er eða
      hvat ek fæ gert, því at mér er ekki ómáttugt." Konungr segir: "Þat hygg ek, Vilhjálmr, at þín
      væri vápnin ok herklæðin, en Hrólfs hendrnar." Hrólfr segir: "Þat hygg ek, at gjarna vildi ek
      eiga systur þína ok mega kenna mér at réttu hreystiverk Vilhjálms, en þat kemr mér skammt fram
      at ljúga þeim sæmdum <pb n="401"/> á mik, er ek vinn ekki til ok ek er eigi til borinn."
      Vilhjálmr mælti: "Undarligt mun þat þykkja, herra, þeim mönnum, sem til spyrja, at þér vilið
      mína frægð ok hreystiverk fordjarfa, eða þykkir yðr meiri sæmdarauki, at einn drengr af
      kotkarlaætt hafi unnit þetta ok eignist systur yðra, slíkr sem Hrólfr er, því at ósýniligr mun
      hann þykkja til góðs höfðingja, fólki at ráða eða fremd at vinna? En ek er jarl at nafnbót ok
      jarls sonr, kominn af sjálfri konungaættinni, fríðr ásýndar ok fullhugi inn mesti ok at öllum
      hlutum ágætr, þat er tígnum mönnum berr at hafa. Nú ef þér vilið eigi festar eða brullaupsgerð
      fram láta eptir skildögum, skal ek í burtu verða ok bera þinn vanheiðr á hvert land, at þér
      hafið níðzt á mér ok rofit orð yðar ok trú. Var þat talat í mínu landi, at hver konungsdóttir
      væri fullsæmd af mínu gjaforði." Eirekr konungr mælti: "Eigi skal þat fréttast, at ek níðist á
      þér, ok mun ek halda allan minn skildaga, en þat undra ek, at Hrólfr gengr aldri ór hug mér,
      um meðferð ok athæfi ykkart, því at eigi þykki mér þat at tilskipuðu vera." Skildu þeir nú
      talit, en konungr lét nú við brullaupi búast, ok var þar sótt veizla virðulig. At þeiri veizlu
      gekk Vilhjálmr at eiga Gyðu, systur Eireks konungs, ok hafði hún þar engi mótmæli. Fekk
      Vilhjálmr þá marga menn til þjónustu, ok lét hann nú mikit yfir sér. </p>
    </div>

    <div type="textpart" subtype="chapter" n="19">
     <p> Þat var einn morgun snemma, at Hrólfr gekk í skemmu þá, er Vilhjálmr svaf í, gekk at
      sænginni ok mælti: "Nú er svá komit, Vilhjálmr, at þú ert orðinn konungs mágr, en ek hefi
      þjónat þér allan tíma. Segi <pb n="402"/> ek þér nú upp mína þjónustu ok lausan allan okkarn
      skilmála. Máttu nú vel láta líka þér, at vit skiljum svá búnir. Virði ek meir til þess
      drengskap minn en þína tilgerð." Gekk Hrólfr síðan burt, en Vilhjálmr varð mjök hvimsa við.
      Gyða spyrr, hví Hrólfr færi burt svá skjótt eða fyrir hverja sök hann færi þvílíkum orðum um.
      Vilhjálmr segir: "Þat er hans náttúra, at hann vill hvergi vera í sama stað meira en mánuð eða
      tvá, ef hann réði, en ek hefi lengi haldit honum hræddum. Nú er þat til þrautar, at sá hefir
      verr, er hans þjónustu hefir, því at honum er allt illa gefit. Er hann bæði þjófr ok illmenni,
      en eigi veit ek, hvárt ek nenni at láta drepa hann hér í ókunnu landi, en þó mun hann skjótt
      birta, hverr maðr hann er, ok mun hann þeim illa launa, er bezt gerir til hans." Skildu þau nú
      talit. Leið veizlan vel fram. Svá er sagt, at lið þat, er undan komst af her Sóta, sigldi heim
      í Tattararíki, ok höfðu fengit mikinn mannskaða. Þótti Menelaus konungi þeira ferð ill orðin,
      ok varð svá búit at vera. Snemma um várit kómu þeir Sörkvir ok Brynjólfr af Jötunheimum ok
      færðu Eireki konungi marga fáséna gripi. Höfðu þeir Grímr átt margar orrostur ok fengit jafnan
      sigr. Hrólfr var með konungs hirð, ok var fátt með þeim öllum Sörkvi, Brynjólfi ok Vilhjálmi.
      En vel kom Hrólfr sér við sessunaut sinn, því at hann gaf jafnan silfr á báðar hendr, en engum
      gerði hann gott, meðan hann var hjá Vilhjálmi. Sá var nú inn þriði vetr, er konungsdóttir átti
      at fá mann til burtreiðar við Sörkvi, ok hugsaði Eirekr konungr nú til sín ok þótti sem
      konungsdóttir mundi engan mann fá. <pb n="403"/>
     </p>
    </div>

    <div type="textpart" subtype="chapter" n="20">
     <p> Litlu síðar kómu sendimenn konungsdóttur til Eireks konungs með þeim erendum, at hún
      beiddi, at hann léti þing stefna fjölmennt mjök, ok á því þingi vildi hún kjósa mann til
      burtreiðar við Sörkvi, en ef hún fengi engan þann, er til þess vildi verða, þá vill hún ganga
      með konungi, eptir því sem fyrr váru skildagar ok sættir þeira í milli. Við þeiri orðsending
      varð konungur mjök léttbrýnn ok þótti nú jungfrúin sér í hendi. Lét hann nú þing kveða ok boða
      þangat múg ok margmenni af borgum ok kastölum ok ór nálægum heruðum, svá ok it sama
      konungsdóttir af sínu ríki bauð til sín mannvali því, er röskvast var innanlands. Kom þar ok
      margr óboðinn, því at mörgum var forvitni á, hversu til mundi ganga. Váru allir landsmenn
      hugsjúkir fyrir hennar hönd. Þingit var sett skammt frá kastala Ingigerðar konungsdóttur.
      Eirekr konungr kom til þingsins með miklu fjölmenni. Var þar með honum Sörkvir ok Brynjólfr ok
      Vilhjálmr, mágr hans, ok létu allir mikit yfir sér. Hrólfr var ok þar í för ok hafði með sér
      vápnin Hreggviðarnaut, ok þótti lítils um hann vert. Var þar nú saman komit mikit fjölmenni.
      Svá var skipat mönnum á þinginu, at raðir váru settar í hringa ok eitt hlið á, er ganga mátti
      í milli. Vilhjálmr sat it næsta konunginum, þá Sörkvir ok Brynjólfr út í frá, en aðrir
      vildarmenn sátu sér. Hrólfr sat utarliga í yzta hringnum ok mjök lágt. At svá skipuðu gengr
      Ingigerðr konungsdóttir á þingit svá fögr ok lystilig, at eigi mátti ofsögum segja af hennar
      vænleik. Horfðu allir menn á hana nema <pb n="404"/> Hrólfr. Hann leit eigi til hennar ok dró
      niðr höttinn fyrir andlitit. Konungsdóttir gekk fyrir hvern mann ok leit í augu þeim. Gekk hún
      svá annan hring ofan, en annan fram. At lyktum kom hún þar, er Hrólfr sat, ok þreif í hönd
      honum, en hann sat sem áðr. Hún hnykkir þá upp kápuhettinum ok mælti: "Eigi er hér gott val á
      mönnum, en þenna kýs ek til burtreiðar fyrir mik móti Sörkvi, ok skal sjá maðr með mér fara,
      ef hann vill." Hrólfr segir: "Allheimskliga kýss þú, því at ek kann eigi at ríða einn saman,
      svá at ek falli eigi ofan. Er ek ok hræddr, þegar menn ýglast á mik." Konungsdóttir segir:
      "Aldri sá ek þik fyrr, en þó skaltu eigi undan ganga, ef ek má ráða." Eirekr konungr mælti:
      "Þat hugða ek, jungfrú, at þér skylduð mann kjósa innlenzkan, en eigi ór öðrum ríkjum. Er
      Hrólfr sveinn Vilhjálms ok minn mann. Skal hann því frjáls af þessu." Hrólfr segir: "Einkis
      manns sveinn er ek hér í landi. Skal ek ok at vísu veita konungsdóttur ina fyrstu bæn, er hún
      biðr, ef hún þykkist nokkut frjálsari eptir en áðr." Stendr Hrólfr upp síðan ok gengr með
      konungsdóttur ok allir hennar menn heim í kastalann. Setr hún Hrólf í hásæti ok veitir honum
      allan prís ok gleði. Eirekr konungr fór í annan kastala af þinginu ok var mjök ókátr. Flestir
      menn undruðust, at konungsdóttir kjöri þenna mann, er ósigrstrangligastr var. Iðraðist konungr
      mjök, er hann hafði játat þessu konungsdóttur, ok bað Sörkvi nú duga eptir megni ok spara engi
      sín konstr, er hann mætti frammi hafa, -- "hefir mér jafnan sagt þungt hugr um þenna mann.
      Skaltu nú ok vel geyma herklæðin Hreggviðarnauta, at eigi megi oss þat meina." Hrólfr var nú í
      kastalanum hjá konungsdóttur í góðum fagnaði, ok segir hann henni sitt <pb n="405"/> erendi
      jarlsins vegna, en hún segist þat gerla áðr vita mundu ok því ráða, -- "at ek fara með þér
      burt heðan, en þú þætti mér makligastr mín at njóta, ef þú frelsaðir mik af óvina valdi."
      Skildu þau at svá mæltu. Um morgun var Hrólfr snemma á fótum ok fór í herklæðin
      Hreggviðarnauta, en gyrði sik með sverðinu góða. Konungsdóttir fekk honum burtstöngina ok
      skjöldinn, er faðir hennar hafði átt. Bað hún hann þá til ganga ok taka hestinn Dúlcifal. Var
      hann þá rekinn í sterkar grindr með mörgum hrossum. Beit hann ok barði ok drap mörg hrossin.
      Hrólfr gekk at grindunum ok drap stönginni á skjöldinn. Dúlcifal gekk at Hrólfi, en svá söng í
      stönginni ok skildinum, at öllum þótti undr í, er hjá váru. Hrólfr tók nú hestinn ok lagði á
      söðulinn ok hljóp upp fimliga með öllum sínum herklæðum, en Dúlcifal sprang af stað ok stökk
      út yfir grindrnar, svá at hann kom hvergi nærri, ok síðan fram á völlinn. Nú var Sörkvir ok
      kominn til leikvallar ok konungr með honum, Vilhjálmr ok Brynjólfr ok mikill múgr manns. </p>
    </div>

    <div type="textpart" subtype="chapter" n="21">
     <p> Skikkar nú hvárr sinni burtstöng til lags, ok ríðr hvárr móti öðrum sem hestarnir kunna
      harðast. Leggr þá hvárr til annars með miklu afli. Spjót Sörkvis kom í skjöld Hrólfs ok renndi
      út af, en Hrólfr stakk hjálminum af Sörkvi. Átti hann þá þriðjung skeiðs eptir, er Hrólfr var
      af. Dúlcifal vill eigi staðar gefa ok snýr aptr í móti, ok hefir Sörkvir eigi af riðit
      fjórðung, áðr en þeir mætast. Leggr enn hvárr til annars, ok fór sem fyrr, at Sörkvir vann
      ekki á, en hann missti skjöldinn. <pb n="407"/> Þeir ríða þá at í þriðja sinn. Ferr þá
      Dúlcifal sem fugl flygi, þar til þeir mættust. Hrólfr leggr til Sörkvis, svá at festi í
      brynjunni, ok vegr hann upp ór söðlinum ok hleypir með hann um völlinn, þar til hann steypir
      honum at höfðinu í einn fúlan pytt, svá at Sörkvir gekk ór hálsliðnum. Stóð þá Dúlcifal kyrr,
      sem hann væri grafinn niðr. Varð nú konungsdóttir mjök fegin ok allr landslýðr. En er Eirekr
      konungr sér þetta, verðr hann ákafliga reiðr ok bað alla sína menn slá hring um Hrólf ok drepa
      hann sem skjótast ok kvað hann síðar verr gera mundu, ef hann yrði nú lauss. Var nú svá gert
      sem konungrinn mælti, at sótt var at Hrólfi öllum megin. En er Dúlcifal sér þat, ríss hann upp
      örðugr ok lamdi með framfótunum ok beit með tönnunum marga menn til bana. Augu hans sýndust
      sem blóðsegar, en eldr þótti brenna ór nösum honum ok munni. Fór hann svá hlaupandi, at hann
      braut menn undir sik. Hrólfr sat ok eigi kyrr á baki. Reyndi hann nú sverðit Hreggviðarnaut.
      Hann hjó ok lagði til beggja handa bæði menn ok hesta. Var hverjum víss dauðinn, er fyrir
      honum varð. Stökk nú allt undan. Hrólfr reið þar at, er konungr var fyrir, en hann hafði á
      hlaupi undan. Drap Hrólfr þá meir en hundrað manna, áðr hann komst á skóg, ok var móðr, en
      ekki sárr. Þóttist nú Eirekr konungr hafa fengit mikinn mannskaða ok fór heim í kastala sinn
      um kveldit mjök óglaðr. Þetta sama kveld gerði konungsdóttir sik blíða við menn sína ok veitti
      þeim kappsamliga. Hún gerði allar sínar skemmumeyjar svá drukknar, at þær fellu sofnar niðr,
      en er skammt var af nótt, kom Hrólfr í kastalann ok hitti konungsdóttur ok bað hana búna með
      sér at fara. Hún segir sér þá ekki at vanbúnu. Hrólfr hafði <pb n="408"/> með sér tvá kistla
      stóra, ok váru í dýrgripir konungsdóttur. Stíga þau síðan á Dúlcifal ok riðu leið sína. Eigi
      er þat greint, hvar þau fara eða hversu lengi þau váru á leiðinni, en meir fóru þau um nætr en
      um daga. </p>
    </div>

    <div type="textpart" subtype="chapter" n="22">
     <p> Nú er at segja frá Eireki konungi, at hann vaknar um morguninn ok bað menn herklæðast ok
      leita eptir Hrólfi. Var nú svá gert, ok leituðu hans þrjá daga ok fundu hann eigi. Lét konungr
      þá leita til kastalans konungsdóttur, ok var hún þaðan í burtu, svá at engi maðr vissi, hvat
      af henni var orðit. Fekk nú konunginum mikils ótta allt saman, ok var mjök reiðr. Hann mælti
      til Vilhjálms: "Þat sé ek, at þú hefir logit allt at mér, bæði frá þér ok Hrólfi. Má nú sjá,
      at hann er allr annarr maðr en þú hefir sagt. Sé ek, at Hrólfr hefir í hauginn farit, en eigi
      þú. Hefir hann fengit in góðu herklæðin, en ek þau, er engu eru nýt. Mátti þat á honum sjá, at
      hann var stórra manna, en þú ert dáðlauss svikari, ragr í hverja taug. Hefir þú vitat alla
      hans fyrirætlan ok þorat eigi at segja mér. Hygg ek þik at heldr eiga ríki eða aðra góða
      hluti, at ek ætla þik þrælborinn þorpara í allar ættir. Værir þú makligr, at ek léti hengja
      þik á gálga fyrir þat fals ok svik, er þú hefir mér gert ok minni systur, ok mun sá dauði
      fyrir þér liggja, þó at hann komi nú eigi fram." Við þessi orð konungsins varð Vilhjálmr
      hræddr mjök ok mælti: "Ek skal þat enn skjótt birta, hverr maðr ek er. Stíg ek á stokk ok
      strengi ek þess heit, at ek skal eigi fyrr koma í sæng hjá Gyðu, systur þinni, fyrr en ek hefi
      Hrólf af lífi tekit ok fært yðr höfuð hans ok jungfrúna. Skal <pb n="409"/> ek hér einkis
      manns styrk til hafa né fylgi." Tók nú Vilhjálmr vápn sín ok hest ok reið burt sem hvatligast
      ok eptir Hrólfi, en Eirekr konungr sat eptir í Garðaríki, ok þótti nú illa at fara. </p>
    </div>

    <div type="textpart" subtype="chapter" n="23">
     <p> Nú víkr sögunni aptr í Danmörk til Þorgnýs jarls ok hans manna, ok á því sama hausti, er
      Hrólfr fór til Garðaríkis, fór jarl um ríki sitt at veizlum, sem siðr hans var til. Einn dag
      gekk maðr ókunnigr fyrir jarlinn ok nefndist Möndull Pattason ok sagðist farit hafa víða um
      útlönd ok lézt frá mörgu segja kunna ok mikla frægð unnit hafa. Hann var lágr á vöxt ok mjök
      riðvaxinn, fríðr at yfirlitum; utaneygðr var hann mjök. Jarl tók vel við þessum manni ok bað
      hann með sér dveljast. Þat þekktist hann. Skemmti hann jarlinum optliga ok sagði frá mörgu
      fróðliga. Þar kom, at jarlinn tók hann í mikla kærleika, at hann kallaði hann at hverju máli,
      ok var Möndull á tali við hann nætr ok daga, svá at jarl gleymdi þar fyrir sinni ríkisstjórn.
      Einn tíma sem optar er Björn ráðgjafi fyrir Þorgný jarli ok ávítaði hann fyrir þat, er hann
      gerði ókunnigan mann sinn tryggðamann, ok þat tal tæki svá ór hófi at ganga, at hann gái eigi
      síns ríkis þar fyrir. Jarlinn reiðist orðum Bjarnar ok sagðist gera mundu sem hann hafði
      þenkt, hvat er Björn sagði. Möndull heyrir orð Bjarnar ok gaf sér ekki at. Björn talaði hér um
      enn mörgum orðum sannliga ok gekk burt síðan. Björn átti hús í borginni nær jarls herbergi, en
      annan garð utan borgar, sem fyrr var sagt. Einn dag kom <pb n="410"/> Möndull svá í herbergi
      Bjarnar, at hann var eigi heima ok engi maðr annarr nema Ingibjörg, kona hans. Hann lék við
      hana mjök blíðliga, en hún tók því vel. Þar kom, at hann leitaði við hana samfara ok fór þar
      um mörgum fögrum orðum. Hann bauð henni af sér at þiggja marga góða gripi, en lastaði Björn í
      hverju orði ok kvað hann ekki at manni vera. Ingibjörg reiddist þessu mjök ok svaraði honum
      hæðiliga ok sagðist aldri með honum ganga skyldu. Möndull tók þá könnu ok brá undan yfirhöfn
      sinni ok bað hana drekka sáttarbikar þeira, en hún sló hendinni neðan undir kerit ok upp í
      andlit honum. Hann reiddist við þetta ok mælti: "Eigi skulum vér fyrr skilja, þú ok Björn,
      bóndi þinn, en ek hefi launat ykkr því, sem þit eruð maklig, fyrir þá svívirðing, er þit hafið
      mér gert, bæði með orð ok verk." Gekk hann síðan burt ok fyrir Þorgný jarl ok mælti: "Þat
      vilda ek, herra, at þér sýnduð yðvart lítillæti ok þægið af mér belti eitt, er ek tók í arf
      eptir föður minn." Hann leggr þat á borð fyrir jarlinn. Þat var allt með gulli gert ok
      gimsteinum sett. Eigi þóttist jarl betra grip sét hafa. Jarl þakkaði honum ok sagðist eigi
      þvílíka gjöf þegit hafa af ótígnum manni. Var Möndull þar um vetrinn í sömum kærleikum, en
      fátt var Stefni til hans ok Birni. Jarl hafði mikla virkt á beltinu ok sýndi þat vinum sínum
      jafnan, þá er hann hafði veizlur. Ingibjörg, kona Bjarnar, tók krankleika nokkurn undarligan
      um vetrinn. Hún gerðist öll blá sem hel, en sinnaði um engan hlut, sem hún væri vitstola. Varð
      Birni mikil raun at þessu, því at hann unni henni mikit. Þat bar til um várit at veizlu einni,
      at beltit Möndulsnautr hvarf burt frá jarli. Var þess víða leitat ok fannst <pb n="411"/>
      eigi. Þótti jarli þat mikill skaði ok lét mjök grund at gefa um eptirleitina, ok fannst þat
      eigi. Jarl spurði Möndul, hvat hann hugði af orðit eða hversu eptir skyldi leita. Möndull
      segir: "Vant er mér at kveða á mann, hverr tekit hefir, þótt ek þykkist nærri geta munu, en
      þat er líkara, at sá hafi fleira frá yðr stolit en þessu einu, er beltit hefir tekit. Mun þat
      ríkr maðr gert hafa, sá er jafnan hefir yðarn heiðr öfundat. Nú er þat mitt ráð, at þér látið
      rannsókn uppi hafa, þá er alla varir minnst, ok lát engan undan ganga, þótt framr sé, en eigi
      mun sá sjálfkrafi sína hirzlu uppi láta, er tekit hefir, en hverr, sem þat hefir gert, má at
      réttu á gálga hanga." Jarli þykkir þetta gott ráð ok segir svá vera skyldu. Lætr hann nú saman
      kalla alla sína hirð ok segir þeim, at hann vill rannsaka hvers manns hirzlu, fyrst Stefnis,
      sonar síns, ok Bjarnar ráðgjafa, svá at aðrir menn mætti því betr við una. Þeir létust þess
      búnir. Var nú svá gert, at Stefnir sýndi fyrst sínar féhirzlur, ok fannst þar ekki. Síðan var
      hjá Birni leitat ok öllum, er í váru borginni, ok kunni þat eigi at finnast. Þá mælti Möndull:
      "Eiga mun Björn fleiri hirzlur en hér at eins í staðnum, ok hefir þar eigi leitat verit."
      Stefnir sagði: "Víst á Björn utan borgar. Ek trúi ok eigi þangat leita mega." Jarl segir
      þangat fara skyldu, ok svá gerðu þeir. Lét Björn þá uppi rannsókn sem fyrr. Möndull gengr at
      fornri kistu einni ok spyrr, hvat þar er í. Björn segir þar í vera fornan skipsaum. Jarl bað
      upp lúka. Björn leitaði at lyklinum ok fann ekki. Jarl gekk þá at, braut upp ok bar upp þat,
      er í var, en á neðanverðum botninum lá beltit. Allir menn undruðu þetta, en Björn þó mest, því
      at hann vissi sik saklausan af þessu. Jarl varð nú reiðr mjök ok bað Björn höndum taka, -- "ek
      skal," segir hann, "hengja þik á <pb n="412"/> hæsta gálga, þegar er morginn kemr, því at
      þetta hefir hann fyrri gert, þó at nú at eins sé víst orðit." Var nú Björn tekinn ok bundinn
      sterkliga, því at engi þorði móti at mæla, þó at hann þætti ómakligr þessa. Björn bauð
      skírslur fyrir sik, sem landssiðr er til, en jarl vildi þat ekki heyra. Stefnir fekk þat af
      föður sínum, at hann lifði sjau nætr, ef þat fyndist nokkut í, at honum væri til hjálpar, ok
      skyldi hann vera í varðhaldi Mönduls ok eigi í borgina heim koma. Margir hörmuðu þetta, því at
      Björn var mjök vinsæll. Fór jarl nú heim í staðinn með mönnum sínum, ok gengu undir
      drykkjuborð. En þegar hirðin hafði kennt fyrsta rétt ok drukkit fyrsta bikar, var öllum horfin
      vinátta við Björn, ok þótti þá öllum sem hann mundi sannr at sök. Möndull var nú í garði
      Bjarnar ok rak í burtu alla hans heimamenn. Hann tók Ingibjörgu ok lagði í sæng hjá sér hverja
      nótt, Birni ásjáanda, ok hafði hún allt blíðlæti við hann, en mundi ekki til Bjarnar, bónda
      síns. Þótti nú Birni þungliga at fara, ok líða nú svá þessar sjau nætr, sem frá var sagt. Víkr
      nú aptr sögunni þangat, er fyrr var frá horfit, því at eigi verðr af tveimr hlutum sagt í
      senn, þótt báðir hafi jafnfram orðit. </p>
    </div>

    <div type="textpart" subtype="chapter" n="24">
     <p> Nú er frá því at segja, at þau fóru ór Garðaríki Hrólfr ok konungsdóttir, at einn dag sjá
      þau, hvar einn maðr ríðr eptir þeim. Hann er í línklæðum einum ok gyrðr sverði. Hann dregr
      skjótt eptir þeim. Kennir Hrólfr, at þar er Vilhjálmr kominn, en þegar hann sér <pb n="413"/>
      Hrólf, fellr hann til fóta honum ok biðr sér líknar á marga vegu, -- "hefi ek hart af fengit,
      síðan vit skildum," segir Vilhjálmr, "því at konungr lét setja mik í myrkvastofu ok vildi láta
      drepa mik. Komst ek í burt með ráðum, bæði frosinn ok hungraðr. Er ek nú kominn á þína
      miskunn, Hrólfr minn, hvat sem þú vilt af mér gera. Vilda ek aldri gert hafa, er þér mætti
      mislíka, ok alla daga vera þér hollr ok trúr heðan frá, ef þú lætr mik nú lifa ok fylgja þér
      aptr til Danmerkr." Hrólfi fekkst hugar við hörmungarlæti Vilhjálms ok segist eigi nenna at
      drepa hann, þó at hann væri þess makligr. Konungsdóttir kvað því misráðit vera mundu, -- "því
      at hann hefir illt yfirbragð, ok illa mun hann reynast." Vilhjálmr fór nú með þeim ok gerði
      sik mjök þjónustumjúkan, en aldri var honum óhætt at koma nærri Dúlcifal, því at hann beit
      Vilhjálm ok barði, ef hann náði. Fóru þau til þess, er ein dagleið var eptir til Þorgnýs
      jarls. Höfðu þau tekit sér náttstað undir skógi einum ok skutu sér laufskála um kveldit. Lágu
      þau Hrólfr ok konungsdóttir bæði saman hverja nótt ok nakit sverð í milli þeira. Vilhjálmr
      stakk Hrólfi svefnþorn um nóttina, en um morgin stóð hann upp snemma ok tók hestinn Dúlcifal
      ok lagði söðul á hann, ok þetta eitt vildi hann at Vilhjálmi þiggja. Hrólfr lá í herklæðum
      sínum ok utan yfir Véfreyjunaut. Ingigerðr stóð upp. Hún knúði Hrólf ok fekk eigi vakit hann,
      hvern veg sem hún fór at. Gengr hún þá ór skálanum ok grætr. Vilhjálmr sér þat ok spyrr, hvárt
      henni gætist lítt at hvílbrögðunum. Hún segir: "Allt má mér vel við hann líka, en svá sefr
      hann fast, at ek fæ ekki vakit hann." "Ek skal þá vekja hann," segir Vilhjálmr. Gengr hann þá
      at ok ryðr í sundr skálanum. Síðan <pb n="414"/> hjó hann báða fæturna undan Hrólfi ok stakk
      þeim milli klæða sér. Hrólfr svaf sem áðr. Konungsdóttir spyrr, hvað brysti. "Lífstundir
      Hrólfs," sagði Vilhjálmr. Konungsdóttir segir: "Njót allra manna verst lífs ok handa, ok var
      þetta it mesta óhappaverk unnit. Muntu illa ills bíða." Vilhjálmr mælti: "Tveir eru kostir
      gervir, taktu hvárn, er þér þykkir vildari, ok er sá annarr, at þú skalt fara með mér til
      Þorgnýs jarls ok sanna þat, er ek segi, því at ek hygg mér lítit til sæmdar at fara aptr í
      Garðaríki. Hinn er annarr kostr, at ek drep þik, sem þú ert komin." Hún hugsar at kjósa sér
      eigi dauða, meðan hún á kost at lifa, en þykkir fyrir Vilhjálmi einskis ills örvænt. Segir hún
      þá, at hún mun honum fylgja ok eigi í móti mæla því, er hann segir, ef hann gerði henni engan
      vanheiðr í sínum orðum. Varð hún hér eið at vinna. Vilhjálmr vildi taka Dúlcifal, en þess var
      engi kostr, því at hann beit ok barði á alla vega, svá at hann mátti honum hvergi nærri koma,
      ok eigi mátti hann at Hrólfi ganga fyrir hestinum. Mátti hann ekki með sverðit fara fyrir
      þunga sakir. Lá Hrólfr nú þar eptir, en þau fóru leiðar sinnar. Þótti konungsdóttur nú þungt
      at fara ok mikit við Hrólf at skilja, svá lítt sem hann var staddr. Er eigi frá þeira ferð
      fyrr sagt en þau kómu til Þorgnýs jarls. Gengr hann móti konungsdóttur með allri vegsemd ok
      blíðu. Hann spurði, hvat manna hann væri. Hann svarar: "Ek er einn bóndason af góðri ætt hér í
      Danmörk ok kom ek í ferð með Hrólfi, þá er hann fór til Garðaríkis. Höfum vit þar unnit margar
      þrautir, ok at seinustu vann hann Sörkvi, kappa Eireks konungs, ok drap hann. Þat þoldi
      konungrinn eigi ok lét taka Hrólf ok drepa. Eru hér fætr hans, er ek hefi með mér til sýnis.
      Náði ek síðan konungsdóttur, ok færði <pb n="415"/> ek hana hingat. Hefi ek lagt mik í margan
      lífsháska fyrir yðra skuld ok báðir vit Hrólfr. Var ok engi honum hraustari, því at hann gafst
      aldri upp, fyrr en hann missti báða fætrna. Þykkjumst ek nú kominn til ráðahags við Þóru,
      dóttur yðra. Er yðr smánarlaust at eiga mik fyrir mág fyrir ættar ok mannskapar sakir. Þarf
      því eigi at fresta, at nú sé bæði saman brullaupin." Flestum þótti saga Vilhjálms sannlig, ok
      hörmuðu allir dauða Hrólfs, mest jarl ok Stefnir, sonr hans. Ingigerðr grét mjök. Jarl
      blíðkaði hana ok spurði, hvárt Vilhjálmr hefði honum satt sagt. Hún sagði: "Eigi mun Vilhjálmr
      meira at yðr ljúga en öðrum, en þess vil ek yðr biðja, at þér frestið mánuð brullaupunum. Kann
      þar margt til at koma, at yðr þykkir eigi svá mega vera." Þóru fell ok lítt til Vilhjálms ok
      beiddi þess sama. En er Vilhjálmr heyrði þetta, kjaptaði hann: "Látið þér eigi á brullaupum
      frest, hvat sem þær segja, því at kvenna skaplyndi er ómerkiligt." Stefnir sagði: "Vel stendr,
      at konungsdóttir ráði þessu, ok eru þetta eigi löng frest." Vilhjálmr segir: "Óhöfðingliga er
      þat sagt at láta konur ráða fyrir sér ætlun sinni eða son sinn, ef þau ráða þó verr." Stefnir
      reiddist við orð hans ok sagði þær skyldu ráða, en eigi Vilhjálmr, -- "ella skal ek missa
      lífit." Vilhjálmr segir þat skaðalaust, þó at hann væri drepinn. Jarl bað þeim þetta eigi at
      grein verða, -- "en þó mun Stefnir ráða því, er hann vill til hlutast, en þú, Vilhjálmr, munt
      ná ráðahag við dóttur mína, því at þú hefir vel til unnit." Stefnir tók í hönd Ingigerðar ok
      leiddi hana til skemmu systur sinnar, læsti sídan ok geymdi sjálfr lykkilinn. Þat er sögn
      manna, at Ingigerðr konungsdóttir hafi geymt fætrna ok borit hjá þau grös, er ekki mátti
      deyja. Líkaði Vilhjálmi illa við Stefni ok varð at hafa svá búit. <pb n="416"/>
     </p>
    </div>

    <div type="textpart" subtype="chapter" n="25">
     <p> Nú er þar til máls at taka, er Hrólfr er. Hann lá til kvelds sem dauðr, því at svefnþorninn
      lá í höfði honum. Hafði Vilhjálmr hann ekki burt tekit. Dúlcifal stóð með söðli ok beizli þar
      yfir honum, til þess er hann gekk at Hrólfi ok velti honum með höfðinu um völlinn. Fell þá
      burtu svefnþorninn. Hrólfr vaknar við þat, at undan váru báðir fætrnir, horfinn skálinn, en
      Vilhjálmr burt ok konungsdóttir. Þar lá sverðit Hreggviðarnautr. Hrólfi þótti nú mjök harkast
      um, en þó hreyfir hann sik ok tekr lífsteinana ok skefr í stúfana. Tók þá skjótt sviða ór
      sárunum. Hrólfr skreið at hestinum, en hann lagðist niðr. Fekk Hrólfr þá velt sér í söðulinn.
      Stóð Dúlcifal þá upp. Reið Hrólfr þá til þess, er hann kom til bæjar Bjarnar, vinar síns, því
      at hann vildi eigi ríða til borgarinnar, en þótti langt til kastala síns. Dúlcifal lagðist,
      þegar hann kom í garðinn. Tók Hrólfr þá beizl af honum, en skreið inn í húsin. Þótti honum þar
      auðigt mjök. Hrólfr fór í eldaskála ok kastar sér niðr í sætit, þar er skuggi bar á, ok lá þar
      um stund. Hann sér þá, hvar kona gengr ok hefir eld meðferðar. Þessi kona var blá at yfirlit
      sem klæði ok mjök bólgin. Hún kveykti eld. Litlu síðar kemr inn maðr í skarlatsbúnaði ok
      skarband um enni af gulli gert. Hann var lágvaxinn ok miðdigr. Hann leiddi mann einn eptir
      sér, ok var bundinn at höndum ok fótum. Þar kennir hann Björn, vin sinn, ok þykkir hann
      harðliga leikinn. Hann leggr Björn niðr, en sezt niðr við eldinn ok setr konuna hjá sér ok
      kyssti hana. Björn mælti: "Illa gerir þú, Möndull, er þú hefir svikit konu mína, en forlogit
      mik við jarl, svá at hann lætr hengja <pb n="417"/> mik á þriggja nátta fresti fyrir enga sök.
      Mundi eigi svá fara, ef Hrólfr Sturlaugsson væri innan lands. Mun hann ok mín hefna, ef honum
      verðr aptrkvámu auðit." Möndull svarar: "Aldri mun hann þér hjálpa né þín hefna heðan frá. Má
      ek þat af honum segja þér, at undan honum eru báðir fætrnir ok ódauðr at eins. Mun hann aldri
      lífs aptr koma." Hrólfr færist nú á stúfana upp í sætinu ok tekr báðum höndum um háls Mönduls
      ok mælti: "Þat skaltu vita, at enn lifa hendr Hrólfs, þó at fætrnir sé farnir," kippir honum
      niðr undir sik, svá at kvárar niðr í honum. Hann mælti þá: "Ger svá vel, Hrólfr, at þú drep
      mik eigi. Skal ek þik þá heilan gera, því at ek á þau smyrsl, er engi eru slík á Norðrlöndum.
      Hefi ek svá mikil konstr til læknisdóms, at ek má allt heilt vinna, þat lífs er ván, innan
      þriggja nátta. Ek vil þér ok kunngera, at ek er dvergr í jörðu byggjandi, ok dvergsnáttúru
      hefi ek á kynstrum til lækidóms ok hagleik. Fór ek þess erendis hingat, at ek ætlaði at heilla
      Þóru jarlsdóttur eða Ingibjörgu ok hafa þær burtu með mér. En fyrir því at Björn sá gerst,
      hverr ek var, þá vildi ek svá fyrir koma honum, at ek tók beltit ok lét ek í kistu hans, en ek
      tók burt lykkilinn, at hann þætti því líkligri til, at hann hefði stolit, sem hann væri
      tregari til kistunni upp at lúka. Hefi ek snúit allra manna vináttu við Björn. Nú vil ek
      gjarna allt til lífs mér vinna, þat er þú kannt beiða, því at minn lífgjafa skal ek aldri
      svíkja." Þá mælti Hrólfr: "Þat mun ek voga at gefa þér líf, en fyrst skaltu Ingibjörgu lækna
      ok leysa Björn." Lét hann þá Möndul upp standa, ok var hann svartr ok ljótr eptir skapan
      sinni. Leysti hann Björn, en færði Ingibjörgu ór klæðum ok smurði hörund hennar með góðum
      smyrslum ok gaf henni minnisveig at drekka, ok vitkaðist <pb n="418"/> hún þá skjótt, en
      hvítnaði hörundit, ok tók þá heilsu sína ok týndi allri ást við dverginn. Þökkuðu þau Björn
      Hrólfi, sem verðugt var. Eptir þat hvarf Möndull ok kom aptr, þegar stund leið, ok fór þar með
      fætr Hrólfs ok stóran smyrslabuðk. Hann mælti: "Nú mun ek þat gera verða, sem ek hafði áðr
      eigi ætlat, at græða þik, Hrólfr. Skaltu nú leggjast niðr við eldinn ok baka stúfana." Hrólfr
      gerði svá. Smurði hann þá smyrslunum í sárin ok setti við fætrna ok batt við spelkur ok lét
      Hrólf svá liggja þrjár nætr, leysti þá af umbönd ok bað Hrólf upp standa ok reyna sik. Hrólfr
      gerði svá. Váru honum fætrnir þá svá hægir ok mjúkir sem hann hefði á þeim aldri sárr verit.
      Nú þótt mönnum þykki slíkir hlutir ótrúligir, þá verðr þat þó hverr at segja, er hann hefir
      sét eða heyrt. Þar er ok vant móti at mæla, er inir fyrri fræðimenn hafa samsett. Hefði þeir
      þat vel mátt segja, at á annan veg hefði at borizt, ef þeir vildi. Hafa þeir ok sumir
      spekingar verit, er mjök hafa talat í fíguru um suma hluti, svá sem meistari Galterus í
      Alexandrí sögu eða Umeris skáld í Trójumanna sögu, ok hafa eptirkomandi meistarar þat heldr
      til sannenda fært en í móti mælt, at svá mætti vera. Þarf ok engi meira trúnað á at leggja, en
      hafa þó gleði af, á meðan hann heyrir. Þá mælti Hrólfr til Mönduls: "Nú hefir þú vel gert, er
      þú hefir mik læknat. Skaltu hjá mér hafa nokkura hluti, er þú beiðir. Þess vil ek biðja, at þú
      fylgir mér til Garðaríkis, ef ek ferr þangat aptr." Möndull segir svá vera skyldu, -- "mun ek
      nú fara til minna heimkynna. Hefi ek hart af fengit okkrum viðskiptum ok þat harðast, at ek
      skilda við Ingibjörgu, en þó mun nú <pb n="419"/> svá verða vera." Fór Möndull dvergr við svá
      búit, ok vissi Hrólfr ekki, hvat at honum varð </p>
    </div>

    <div type="textpart" subtype="chapter" n="26">
     <p> Um morguninn eptir stendr Hrólfr upp ok herklæðist. Hann mælti til Bjarnar: "Nú munu vit
      fara í borgina fyrir jarl." Björn segir: "Ófúss er ek þess, því at nú er úti sá tími, er mér
      var griðum játat, ok er mér víss dauði, ef ek kem þar." Hrólfr mælti: "Til þess muntu hætta
      verða." Fóru þeir nú til borgarinnar ok ganga inn í höllina ok námu staðar utarliga. Jarlinn
      sat þá yfir drykkjuborðum ok kenndi eigi Hrólf ok engi sá, er inni var. En þegar sem jarlsmenn
      sáu Björn, mæltu þeir allir til hans: "Djarfr gerist þjófrinn Björn, er hann gengr fyrir augu
      jarls, ok illa hefir Möndull gætt hans, er hann er lauss orðinn." Einn maðr tók upp oxahnútu
      stóra ok snarar at Birni, en Hrólfr tók hana á lopti ok sendi aptr þeim, er kastaði. Kom
      hnútan fyrir brjóst honum ok í gegnum hann, svá at hún stóð föst í timbrveggnum. Allir
      hljóðnuðu við þetta ok hræddust inn mikla mann, er inn var kominn. Hrólfr mælti til Bjarnar:
      "Gakktu fyrir sæti Stefnis ok tala þessum orðum: "Bjóða mundi Hrólfr Sturlaugsson þér, ef hann
      væri hér fyrir, en þú kæmir til." Björn þverfetar innar eptir höllinni, því at hann var hræddr
      mjök, þar til hann kom fyrir Stefni. Mælti hann þá þessum orðum, er Hrólfr bauð honum. En er
      Stefnir heyrði orð hans, stökk hann fram yfir borðit ok gekk utar at Hrólfi ok létti
      kápuhettinum frá andliti honum. Kenndi hann þá Hrólf ok fagnaði honum forkunnar vel ok leiddi
      hann fyrir föður sinn. <pb n="420"/> Jarl varð feginn kvámu Hrólfs ok stóð upp í móti honum
      með allri blíðu. Vilhjálmr setti nú ekki vel augun, er hann sá Hrólf. Var hann stundum rauðr
      yfirlits, en stundum bleikr sem bast af hræðslu. Þorgnýr jarl mælti: "Hér sýnist mér nú
      Hrólfr, Vilhjálmr, en eigi dauðr." Hrólfr spyrr, ef Vilhjálmr væri þar. Hann segir: "Hér em
      ek, Hrólfr minn, ok er allt á þínu valdi, þat mér til heyrir." Hrólfr segir: "Ekki skildist þú
      vinsamliga við mik, Vilhjálmr, ok mun þér lengi illt innan brjósts búit hafa, þó at nú sé fram
      komit, ok er þat nú vildast, at þú segir ævisögu þína, þótt eigi sé góð, því at lítill heiðr
      mun þér at þínu lífi verða heðan frá." "Svá skal gera sem þú vilt, Hrólfr minn, því at þat mun
      bezt gegna," segir Vilhjálmr. </p>
    </div>

    <div type="textpart" subtype="chapter" n="27">
     <p> "Þat er upphaf at sögu minni, at faðir minn bjó við skóg einn hér í Danmörk, er Úlfr hét.
      Hann átti sér konu ok átta börn, ok var ek eitt af þeim, it elzta at aldri. Faðir minn átti
      geitr margar ok mjök óspakar. Var ek til þess fenginn at geyma þeira, ok allt gerða ek, þat er
      til fell ok ek komst höndum undir, en viðgerningr var léttr, ok illa var ek klæddr. En þegar
      ek kom eigi geitunum heim, þá var ek flengdr. Tók ek þetta illa at þola, þar til at ek kom
      heim eina nótt; bar ek eld at húsunum, ok brenndi ek þau inni. Bjó ek þá búinu um langa stund.
      Tók ek þá mikinn þroska. Eina nótt dreymdi mik, at maðr kom at mér mikill vexti ok nefndist
      Grímr. Hann kvað mik vera gott mannsefni ok mikla giftu lagna verða, ef ek kynni <pb n="421"/>
      eptir at leita, ok mælti til kaupa við mik. Ek spurði, hverninn kaup þat væri. Hann segir: "Ek
      skal gefa þér enn meira afl en þú hefir áðr, þar með vápn ok góð klæði ok fleiri hluti aðra,
      en þú skalt fara á fund Hrólfs Sturlaugssonar ok svíkja hann, ef þú getr, því at hann er nú á
      ferð kominn, ok ætlar hann nú til Garðaríkis ok ná burt konungsdóttur. Mun hann mörgu illu af
      stað koma, ef hann er eigi af dögum ráðinn. Má svá gera giftumuninn, at þú verðir mágr Eireks
      konungs, en hann fái bana." Ek játaði þessu. Síðan tók hann horn undan skikkju sinni ok gaf
      mér einn drykk. Þótti mér þá hlaupa afl í mik. Síðan skildu vit at svá mæltu, ok er ek
      vaknaði, lágu þar bæði vápnin ok klæðin. Fór ek síðan, þar til er vit fundum Ölvi, frænda
      minn. Váru þat allt mín ráð, er þar fór fram, því at ek þóttist vita, at þú mundir halda eiða
      þína ok ek mundi kosti eiga at drepa þik, þá er ek vilda, ok þú hefðir unnit mér þat til
      framkvæmdar. Þykkist ek nú vita, at þetta hefir Grímr ægir verit, er mér hefir vitrazt, ok því
      fór ek ór Garðaríki eptir þér, at ek hræddumst, at hann mundi mér grimmliga hefna, ef ek gerði
      þat eigi, er hann hafði mælt. Nú hafði ek ætlat at fá Þóru til eiginkonu, ok því færði ek
      Ingigerði hingat, en eigi í Garðaríki. Hefði ek þar aldri óttalauss verit, ef it sanna væri
      uppi um hagi mína, ok hefi ek ætlat at drepa Stefni ok svá jarl eptir ok taka Ingigerði ok
      ráða einn fyrir ríkinu þaðan af. Mundi ek hafa gengit milli bols ok höfuðs á þér, Hrólfr minn,
      í skóginum, ef ek hefði eigi óttazt Dúlcifal. Er nú ævisaga mín úti. Væntir mik nú, Hrólfr
      minn, at þú munir gefa mér líf, þótt ek sé ómakligr, því at mér hefir nokkur várkunn á verit
      at vinna til þvílíks heiðrs sem í boði var ok slíks kvánfangs ok mikils ríkis." Eptir þat
      þagnar Vilhjálmr, <pb n="422"/> en öllum þeim, er heyrðu þessa sögu, þótti hann vera inn mesti
      svikari. Eptir þat hefr Hrólfr upp sína sögu ok segir frá því, er hann fór heiman ór Danmörku,
      ok til þess, er þá var komit, ok þótti mönnum mikils vert um hans frægð ok hreystiverk, ok
      þótti dvergrinn honum sendr verit hafa til happa. Tók nú Björn aptr þvílík metorð ok heiðr sem
      hann hafði áðr haft, en Vilhjálmr var nú fanginn, ok er stefnt til hans fjölmennt þing. Var þá
      um leitat, hvern dauðadag hann skyldi helzt hafa. Urðu allir á þat sáttir, at hann fengi it
      hræðiligasta líflát, ok var síðan sett ginkefli í kjapt honum ok hengdr á hæsta gálga. Lét
      Vilhjálmr svá sitt líf sem fyrr var sagt, ok var þess ván, at illa mundi illum lúka, þar sem
      þvílíkr svikari ok morðingi var. Ingigerðr konungsdóttir varð fegin aptrkvámu Hrólfs ok því,
      at hann var heill orðinn. Átti jarl þá tal við hana ok segir, at nú mundi ekki brullaupinu
      lengr fresta þurfa. Hún segir: "Þat skuluð þér vita, herra, at eigi er hefnt Hreggviðar
      konungs, föður míns, ok þat með, at ek skal í einskis manns sæng koma, fyrr en þat er gert, at
      Eirekr konungr er drepinn ok Grímr ægir ok allir þeir, er þar gerðu mest at. Vil ek ok eigi,
      at Garðaríkis menn þjóni undir annan höfðingja en þann, er ek skal eiga." Hrólfr segir: "Með
      því ek færði konungsdóttur burt ór Garðaríki ok hún vildi mér lostig fylgja, þá skal hún ok
      ónauðug af hverjum manni, ef ek má ráða. En bjóða vil ek yðr, herra, at fara í Garðaríki með
      styrk yðrum ok vinna þar þvílíkt, er ek má orka." Jarl segir: "Þakka vil ek yðr, Hrólfr, fyrir
      þann góðvilja, er þér hafið mér tét í þessu ok allri þinni þjónustu. Nú vil ek gjarna þat
      þiggja, at <pb n="423"/> þit Stefnir séuð formenn þessar ferðar. Skal ek ykkr svá búa í þessa
      ferð at skipum ok liði sem ek hefi framast efni á, því at ek vildi, at þit kæmuð svá hefndum
      fram, at konungsdóttur líki. Skal ok brullaupit eigi fyrr vera en þit komit aptr, ef þess
      verðr auðit." Konungsdóttir segir sér þetta vel líka, ok var þetta með þeim staðráðit. Menn
      Hrólfs höfðu beðit hans í kastalanum, meðan hann var í burtu, ok urðu þeir glaðir við hans
      heimkvámu. </p>
    </div>

    <div type="textpart" subtype="chapter" n="28">
     <p> Lætr nú Þorgnýr jarl hafa skipa búnað ok vápna um sumarit, svá vítt sem hans ríki var. Kom
      honum ok mikit lið af Svíþjóð ok Fríslandi, er frændr hans ok vinir sendu honum, ok enn fekk
      hann mikinn styrk af Vindlandi. Var nú mikill viðbúnaðr í Jótlandi í þessari herferð, en svá
      sem herrinn var allr saman kominn, var þat frítt lið ok vel búit. Þeir höfðu hundrað skipa ok
      flest stór. Váru þeir Hrólfr ok Stefnir formenn þessa liðs. Þeir biðu byrjar nokkura daga.
      Einn dag gekk maðr fram at borði á skipi Hrólfs. Hann var lágr ok digr, hafði stóran bagga á
      herðum sér. Hann gengr á bryggjuna á skipit. Hrólfr kennir þenna mann. Þar er kominn Möndull
      dvergr. Hrólfr fagnar honum vel. Möndull lagði baggann af sér ok mælti: "Nú er ek hér kominn,
      sem þú beiddir, Hrólfr, ok mun ek fara með þér, ef þú vilt, með því móti at ek ráði öllu því,
      er ek vil til leggja, ok engi bregði af mínum ráðum. Þó mun alls við þurfa, at vel takist."
      Hrólfr svarar ok segir, at allir skyldi hans ráð hafa ok hann vildi gjarna hans föruneyti
      þiggja. Þá mælti <pb n="424"/> dvergr: "Þat er fyrst mín skipan, at þú, Hrólfr, skalt vera á
      því skipi, sem fyrir skal fara alla leið, því at þú hefir gullit álfkonunaut. Máttu eigi villt
      fara. Vér skulum tengja saman öll skip vár, hvert at stafni annars. Ek skal vera á því skipi,
      er seinast ferr. Vér skulum eigi fyrr leysa en undit er segl á öllum skipunum, ok þótt nokkurr
      leysist ór flotanum, þá skal engi fram hjá sigla. Skuluð þér þessu fram halda ok eigi af
      bregða, hvat er á gnýr eða yðr kann sýnast, ok mun þá vel duga. Aldri skulu vér at landi
      leggja né nokkura dvöl hafa, fyrr en vér komum til Garðaríkis. Skulum vér nú segl vinda, því
      at byr mun eigi skorta." Var nú svá gert sem Mödull hafði fyrir sagt. Bað Þorgnýr jarl vel
      fyrir þeim ok Ingigerðr. Björn ráðgjafi var eptir með jarlinum, ríkinu til gæzlu. Rann nú byrr
      á, ok sigla þeir Hrólfr í haf. Þeim byrjaði hægliga, en svá sýndist þeim sem annat mundi veðr
      í lopti. Sjór var úthverfr kringum þá, ok miklar dunur váru í loptit at heyra. Möndull sat við
      stjórn á síðasta skipi. Hann tók eitt stórt kefli ok batt þar um blám þræði ok dró þat eptir
      skipinu í vörina. Eina nótt sýndist þeim sem herskip færi í móti Hrólfi ok veitti honum harða
      atsókn. Möndull kallaði ok bað engan gefa sik at því, en þeir sögðu hann svá hræddan, at hann
      þyrði eigi verja lið Hrólfs. Þeir leystu skip eitt ór flotanum ok vildu fara fram fyrir önnur
      skipin, en þess var eigi kostr, því at vindr kom í móti þeim, ok rak þá aptr um öll skipin, ok
      þat sá hann til þeira síðast, at einn stór hrosshvalr kom at þeim ok steypti skipinu um koll.
      Týndist þar hvert mannsbarn. Mörg undr bar fyrir þá önnur, ok brugðu menn sér misjafnt við.
      Þeir týndu alls tuttugu skipum, áðr þeir kómu í Garðaríki. <pb n="425"/> Lögðu þeir upp í ána
      Dýnu ok herjuðu þar á bæði borð, brenndu byggðir, en ræntu fé, því er þeir náðu. Margt fólk
      gekk til handa þeim, ok fengu þeir með því fjölda liðs. Spurðu þeir brátt til Eireks konungs,
      hvar hann var með fjölmenni. Lögðu þeir þá skipunum í eitt lægi. Möndull tók bát einn ok reri
      kringum öll skipin. Síðan gekk hann á land ok bað menn tjalda við einn hamar, er þar var nær
      þeim, -- "skal hvert tjald standa af annars enda upp." Var nú svá gert. Eptir þat leysti hann
      bagga sinn ok tók þar ór svört silkitjöld. Hann tjaldaði þeim utan yfir öll önnur tjöldin svá
      breitt ok sterkliga, at hvergi fannst smuga á. Þetta var fyrir vetrnætr, er þeir kómu í
      Garðaríki. Möndull dvergr mælti: "Nú skal bera kost af skipunum í tjöldin, svá at endast megi
      um þrjár nætr. Síðan skuluð þér í tjöldin ganga ok engi út sjá, fyrr en ek segi yðr til." Var
      nú allt gert eptir hans boði. Gekk Möndull síðast inn ok fór þó áðr umhverfis tjöldin. Litlu
      eptir þetta heyrðu þeir, at veðr tók at hvessa ok gnúði fast á tjöldin. Þótti þeim þat undrum
      gegna. Maðr einn var svá forvitinn, at hann spretti tjaldinu ok sá út, en er hann kom inn
      aptr, var hann bæði vitlauss ok mállauss ok innan lítils tíma dauðr. Þessu gekk þrjár nætr, at
      veðrit stóð. Möndull mælti: "Eigi komum vér allir aptr til Danmerkr, ef Grímr ægir má ráða,
      því at hann var sá hrosshvalr, er týndi skipum várum, ok hefði hann svá með öll farit, ef ek
      hefði eigi farit síðast, því at hann mátti aldri lengra fara en at kefli því, er ek dró eptir
      mér. Nú hefir hann hríð at yðr gert með frosti, at allir þér hefðuð bana fengit, ef eigi hefðu
      tjöldin hlíft yðr, en nú á þetta ofan eru komnir tólf menn í skóginn skammt heðan, er Grímr
      hefir sent Eireki konungi. Þeir eru ofan af Ermlandi <pb n="426"/> ok eru nú at efla seið ok
      skulu seið ætlat ykkr Hrólfi ok Stefni, svá at þit skulið sjálfir drepa ykkr. Nú skulum vér
      fara sjau saman móti þeim ok sjá, hvat í gerist." Gerðu þeir nú svá, unz þeir kómu í skóginn.
      Sáu þeir hús eitt. Var þangat at heyra ill læti, er þeir frömdu seiðit. Gengu þeir síðan inn í
      húsit ok sjá þar hjall hávan ok undir fjóra stólpa. Möndull fór inn undir hjallinn ok reist
      þeim seiðvillur með þeim atkvæðum, at þeim hrifi sjálfum seiðmönnum. Gengu þeir síðan út í
      skóginn ok námu staðar um hríð, en seiðmönnunum brá svá við, at þeir brutu ofan seiðhjallinn
      ok hlupu beljandi út af húsinu á sinn veg hverr þeira. Sumir hlupu í fen eða sjó, en sumir
      fyrir björg ok hamra, ok drápu sik allir með þessum hætti. Fóru þeir síðan aptr til skipa
      sinna, ok váru þau heilbrigð. Sáu þeir, at hríðin hafði ekki víðara tekit en um kring skipin
      ok tjöldin. Þá mælti Möndull: "Nú er svá orðit, Hrólfr, at ek mun ekki í orrostu ganga, því at
      ek er engi at hreysti eða framgöngu, en þó mundir þú liðfár hafa orðit, ef þú hefðir einn um
      sét með. Ykkr Stefni var þessi dauði ætlaðr, sem nú sáuð þér, at seiðmennirnir fengu." Þökkuðu
      þeir honum fyrir sín konstr ok bjuggu sik til landgöngu síðan. </p>
    </div>

    <div type="textpart" subtype="chapter" n="29">
     <p> Litlu síðar en þeir Hrólfr fóru ór Jótlandi ok í Garðaríki, kom við land Tryggvi berserkr,
      sá er fyrr var getit í sögunni. Hann hafði óvígan her fyrir fjölda sakir. Hafði hann optast
      verit í Skotlandi ok Englandi, síðan hann flýði undan þeim Hrólfi ok Stefni, en nú <pb n="427"
      /> hafði hann spurt, at þeir váru ór landi farnir ok nú mundi lítil viðtaka. En þegar Þorgnýr
      jarl spurði hersöguna, lét hann safna liði, ok með því at Tryggvi hafði mjök á óvart komit ok
      þat annat, at burt var allt mannval ór landinu, þá fekk jarl lítit lið móti svá miklum her.
      Fundr þeira var skammt frá borginni. Sló þar þegar í inn harðasta bardaga. Gengu hvárirtveggju
      vel fram. Þorgnýr jarl lét röskliga fram bera merki sitt ok fylgdi sjálfr ok barðist
      alldjarfliga ok drap margan mann. Björn ráðgjafi fylgdi honum karlmannliga ok felldi marga
      menn, því at þeir váru vanir til herskapar ok fullhugar til framgöngu. Tryggvi gekk ok hart
      fram ok óð í gegnum lið jarls, svá at ekki stóð við honum, ok hallaðist mjök orrostan á hans
      menn, jarlsins. Bardaginn stóð allan dag ok lyktaðist með því, at Þorgnýr jarl fell með góðan
      orðstír ok Tryggvi varð hans banamaðr. Flýði þá Björn ráðgjafi ok þat lið, er eptir var, til
      borgar, ok heldu sik þar, en Tryggvi settist um borgina. Síð um kveld sáu menn, at þrjú skip
      sigldu at landi. Váru öll stór ok svört fyrir borði. Þeir lögðu í lægi ok tjölduðu. Váru nú
      borgarmenn hugsjúkir um sinn hag. En þegar morgunn kom, ganga skipamenn heim til borgar með
      fylktu liði. Tólf gengu fremstir, ok höfðu tveir af þeim grímur fyrir andliti. Tryggvi fylkti
      ok liði sínu, en er þeir fundust, varð þar fátt um kveðjur, því at grímumenn réðu þegar til
      bardaga ok sóttu hart fram. Ok er borgarmenn sjá þat, gengu þeir út af borginni ok kómu í opna
      skjöldu. Varð Tryggvi mjök í kvínni, ok fell mjök lið hans. Menn sóttu fast at Tryggva, ok
      lauk svá, at hann fell ok mestr hluti liðs hans. Tóku þeir þá mikit herfang. Fóru grímumenn
       <pb n="428"/> þegar til skipa sinna ok áttu ekki tal við aðra menn. Undruðust landsmenn mjök,
      hvat mönnum þetta mundi vera, ok kunni þat engi at segja. Var nú eptir um kyrrt, ok var
      Þorgnýr jarl haugsettr. Þóru fekk mikit fráfall föður síns ok mörgum öðrum landsmönnum, því at
      hann hafði verit góðr höfðingi ok stjórnsamr ok ráðit lengi ríkinu ok átt mjök friðsamt. Var
      hann því öllum mönnum harmdauði. </p>
    </div>

    <div type="textpart" subtype="chapter" n="30">
     <p> Frá því er nú at segja, sem fyrr var frá horfit, at Hrólfr stefnir öllum sínum her móti
      Eireki konungi. Þeir fundust skammt frá Aldeigjuborg. Hafði konungr mikit lið ok harðsnúit.
      Margir váru miklir höfðingjar með Eireki konungi. Einn af þeim var jarl, er Ími hét. Hann var
      mikill ok sterkr ok vel vígr, ættaðr ór Garðaríki. Með þeim var hálfbróðir hans, er Röndólfr
      hét. Hann mátti vel tröll kallast fyrir vaxtar sakir ok afls. Móðurætt hans var frá Áluborg í
      Jötunheimum, ok þar hafði hann upp vaxit. Hann hafði kylfu fyrir vápn, sex álna langa ok mjök
      digra í annan enda. Eigi bitu flest járn á ólpu þá, er hann var í. Röndólfr var hamaðr ok
      grenjaði sem tröll, þegar hann reiddist. Brynjólfr var með konungi, en þeir Þórðr ok Grímr
      váru eigi komnir, því at þeir söfnuðu liði it efra um landit. Hvárirtveggju reistu sínar
      herbúðir ok sváfu af þá nótt. Þar var sléttlent ok skammt til sjóvar. En um morgin snemma
      bjuggust þeir til orrostu, en konungr skipaði fylkingar tvær ok var sjálfr í annarri, en
      Brynjólfr bar merki konungs. Fyrir framan merkit setti hann Röndólf ok alla þá, er mestir
      kappar váru, en í annan <pb n="429"/> fylkingararm var Ími jarl ok fleiri tígnarmenn, þó at
      þeir sé eigi nefndir. Hans merki bar sá maðr, er Arnoddr hét ok var mikill kappi. Hrólfr setti
      ok tvær fylkingar. Skipaði hann sér móti Eireki konungi ok undir sitt merki Svíum ok Frísum.
      Stefnir var í annan arm ok Jótar. Sá maðr bar merki fyrir honum, er Áli hét, inn mesti
      hreystimaðr. Hrólfr var í herklæðunum Hreggviðarnaut. Hann reið Dúlcifal. Margt riddaralið var
      í hvárumtveggja hernum. Stefnir var í annarri kápu Hrólfs. Möndull var ekki í orrostu, því at
      hann var ekki við vápn vanr. At svá skipuðu æptu hvárirtveggju heróp, ok eptir þat sigu saman
      fylkingar. Var þegar hörð orrosta ok mikit mannfall af hvárumtveggjum. Var fyrst atreið með
      riddurum, en síðan ákafr bardagi með höggum ok lögum. Röndólfr gekk þegar hart fram ok lamdi á
      tvær hendr með kylfunni ok drap svá bæði menn ok hesta. Engi var svá sterkr riddari, at þyldi
      eitt hans högg. Hrökk því allt undan, þat er fyrir varð. Brynjólfr bar merkit fram
      kappsamliga, ok gerðist nú illr kurr í liði Hrólfs. Hann ríðr nú fram á Dúlcifal, ok var engi
      svá hraustr, at í söðli sæti fyrir honum ok hans höggum. Hann hjó með sverðinu Hreggviðarnaut
      bæði menn ok hesta ok drap margan mann, því at sverðit beit sem í vatn brygði ok nam hvergi í
      höggi stað. Var nú orrostan mjök skæð, svá at hver fell um þveran annan. Nú er frá því at
      segja, at Stefnir ríðr hart fram í lið Íma jarls ok veitir mörgum riddara skaða, þar til at
      Ími jarl kemr í móti honum. Ríðr þá hvárr at öðrum með miklu kappi, ok leggr hvárr til annars
      í skjöldinn. En er þeir mættust, brotnaði spjótskapt Íma sundr í miðju, en Stefnir hjó jarl
      aptr ór söðlinum, svá at <pb n="430"/> hann kom fjarri niðr hestinum. Spratt hann skjótt á
      fætr ok brá sverðinu. Stefnir hljóp þá af baki ok hjó til Íma, en hann hjó á móti, ok kom
      sverð Stefnis á gaddhjaltit ok tók af höndina með. Eptir þat lagði Stefnir jarl í gegnum með
      sverðinu, ok lét hann svá sitt líf. Gekk hann síðan hart fram. Þeir fundust í annan stað Áli
      ok Arnoddr ok sóttust með mikilli hreysti. Þeir hjuggust, svá at af þeim váru allar hlífarnar.
      Báðir höfðu þeir kastat merkjunum, en svá lauk þeira viðreign, at Arnoddr lagði með sverðinu í
      kvið Ála ok út um bakit, en hann óð upp á lagit ok hjó með báðum höndum í höfuð Arnoddi, svá
      at í tönnunum nam staðar. Fellu þeir nú báðir dauðir til jarðar. Nú sér Hrólfr skaða þann, er
      Röndólfr gerir á liði hans, ok sér, at eigi muni svá búit hlýða. Hann hleypr af baki Dúlcifal
      ok veðr á móti Röndólfi. En er þeir mætast, þá lýstr Röndólfr til Hrólfs með járnkylfunni, en
      hann veik sér undan ok treysti eigi at standa undir svá þungu höggi. Kylfan kom á tvá menn, er
      staðit höfðu á baki Hrólfs, ok lamdist hvert beint í þeim. Hrólfr slæmdi sverðinu á hönd
      Röndólfs, ok tók af í úlfliðnum ok allar tær af öðrum fæti. Röndólfr reiddi upp stöngina með
      annarri hendi ok laust til Hrólfs af öllu afli. Kylfan kom í jörðina ok sökk til miðs, en
      Hrólf sakaði ekki. Hjó Hrólfr þá af Röndólfi aðra höndina, svá at hún fell niðr. Sneri hann þá
      undan. Hann veifaði stúfunum ok öskraði sem griðungr. Í því höggr Hrólfr undan honum báða
      þjóhnappana, svá at þeir loddu við í knésbótum. Dró hann þá slóðann eptir sér ok hljóp
      beljandi upp í fylking Eireks konungs, svá at allt hrökk undan. Drap hann með því margan mann.
      Hrólfr ok Stefnir neyttu þessa ok þeira menn, höggva <pb n="431"/> nú ok leggja hvern mann, er
      fyrir varð. Fell nú undvörpum lið Eireks konungs. Röndólfr gáði ekki, hvat fyrir var, ok hljóp
      á Brynjólf, svá at hann fell á bak aptr með merkit ok komst með nauðum á fætr ok flýði síðan.
      En er menn Eireks konungs sjá merkit fallit, þá flýði hverr einn. En er Eirekr sér þat, flýr
      hann sem aðrir til borgarinnar, en þeir Hrólfr ok Stefnir ráku flóttann ok drápu hvern, er
      þeir náðu. Varð þar svá mikit mannfall, at varla má tölu á koma. Röndólfr hljóp út á ána ok
      drekkti sér, en Eirekr konungr ok þeira lið, er undan komst, byrgðu sik inni í borginni, ok
      lauk með því orrostu. Var þá komit at kveldi. Hrólfr fór þá til herbúða sinna ok lét binda sár
      manna sinna. Hafði ok margt fallit af liði hans. En er á leið kveldit, sáu menn Hrólfs þrjú
      herskip fara at landi. Þeir lögðu í lægi ok bjuggu um. Eptir þat gengu frá skipum þrjú hundruð
      manna. Þat var allt vaskligt lið ok vel búit. Einn maðr var þar stærstr fyrir liði. Þessir
      menn gengu til herbúða Hrólfs, ok er þeir finnast, kennir Hrólfr, at þar er kominn faðir hans,
      Sturlaugr, ok Eirekr, bróðir hans. Verðr þar mikill fagnafundr með þeim öllum saman. Spurði
      Hrólfr föður sinn tíðenda ok af ferðum sínum. Sturlaugr var þá gamall mjök ok hafði lengi af
      lagt herferðir. Sagðist hann hafa spurt til ferða Hrólfs, ok hann hefði því farit af Noregi
      til Garðaríkis at veita Hrólfi lið. Drukku þeir um kveldit ok höfðu mikla gleði. Sturlaugr
      hafði herklæði sín ok saxit Véfreyjunaut. Með honum váru margir kappar ok hreystimenn ór
      Hringaríki. Einn af þeim hét Torfi inn sterki, annarr Bárðr, þriði Garði, fjórði Atli, fimmti
      Birgir, sétti Sölvi, sjaundi Loðinn, áttundi Knútr kveisa. Allir váru þessir inir mestu
      hreystimenn. Þóttu þeir Torfi ok Knútr bera langt af þeim. <pb n="432"/> Tóku þeir nú náðir á
      sik um nóttina ok höfðu vörðu sterka. </p>
    </div>

    <div type="textpart" subtype="chapter" n="31">
     <p> At Eireki konungi dreif margt lið um nóttina, þeir ór heruðum söfnuðust til hans, en þeir
      Grímr ægir ok Þórðr Hléseyjarskalli kómu um kveldit með ótöluligan her. Váru með þeim margir
      kappar ok berserkir, ok eru tólf nefndir: Einn er Örn inn ermski, Úlfr, Hárr ok Gellir, Sörli
      síðnefr ok Tjörfi, Tjösnir, Loðmundr, Haki, Lífólfr ok Styrr sterki, Brúsi beinserkr. Allir
      váru þessir illir viðreignar ok tröllum líkari en mönnum, þótt fjórir væri verstir, en þat var
      Tjösnir ok Gellir ok þeir bræðr, Styrr ok Brúsi. Varð nú Eirekr konungr feginn þeira kvámu ok
      sagði þeim hann hefði fengit mikinn mannskaða ok Hrólfr væri ólíkr flestum mönnum fyrir
      hreysti sakir ok herklæða, er hann hafði, -- "var oss þat mikit óhapp, at Hrólfr náði sverðinu
      Hreggviðarnaut." Grímr segir: "Vel mun duga. Skulum vér þann mannskaða aptr bæta á morgin, er
      þér fenguð í dag." Leið náttin, en dagr kom. Bjuggust nú hvárirtveggju til orrostu. Eirekr
      konungr fór út af borginni með allt sitt lið ok skipaði sínar fylkingar. Brynjólfr bar enn
      merki hans, en undir merkinu stóðu átta berserkir: Örn ermski, Úlfr, Hárr, Sörli, Lífólfr,
      Loðmundr, Herkir, Tjörfi ok Grímr ægir. Stóð hann fyrir framan fylkingarmerkit. Í annan arminn
      var Þórðr Hléseyjarskalli, ok var borit fyrir honum merki. Þar váru þeir Tjösnir ok Gellir,
      Styrr ok Brúsi ok margt annat lið. Í mót Eireki konungi fylkti Hrólfr ok Stefnir ok <pb
       n="433"/> með þeim Knútr kveisa ok Torfi inn sterki. Á mót Þórði fylkti Sturlaugr ok Eirekr,
      sonr hans, ok þeir sex kapparnir: Haddr, Garði, Atli, Birgir, Sölvi ok Loðinn. Eigi er þess
      getit, hverir merki báru fleiri en Brynjólfr. Liðsmunr var mikill, svá at konungr hafði þrjá
      um einn. Síðan var í lúðra blásit, ok eptir þat sigu saman fylkingar með ópi ok eggjan ok
      miklu vápnabraki. Var fyrst hörð skothríð, en síðan höggorrosta, ok gengu hvárir sterkliga á
      aðra. Váru margir þeir hlutir ok atburðir, at jafnfram báru við, ok verðr þó fram í einu senn
      at segja. Möndull dvergr var eigi í orrostu ok stóð á hæð nokkurri. Hann skaut af handboga ok
      var mjök mannskæðr. Gengu nú hvárirtveggi hart fram, svá at eigi þurfti sóknar at frýja. Í
      móti Grími ægi kómu þeir Knútr kveisa ok Torfi inn sterki. Báðir váru þeir sterkir ok
      fjölkunnigir. Þeir sóttu hann báðir senn lengi dags. Var þeira atgangr svá harðr, at menn urðu
      forða sér nærri at vera. Berserkirnir konungs gerðu mikit af sér ok gengu í gegnum lið Hrólfs,
      svá at allt hrökk undan. Varð þar margr góðr drengr ríki sitt at missa. Engi var svá góðr
      hjálmr eða þykkr skjöldr, at eigi yrði at ganga fyrir þeira höggum. Var lið Hrólfs búit til
      flótta. Hrólfr hafði gengit í fylking Eireks konungs ok Stefnir, ok gerðu þar mikinn skaða,
      áðr þeir sáu, hversu berserkirnir gengu hart fram. Sneru þeir þá í móti þeim, ok er þeir
      fundust, var þar ekki stórra höggva at frýja, er hvárir greiddu öðrum. Hrólfr hjó til Arnar,
      en hann kom skildi við, ok tók hann sundr, en blóðrefillinn reist allan kviðinn, svá at út
      fellu iðrin. Eptir þat lagði hann Herki í gegnum ok hjó báða fætr undan Lífólfi. Stefnir lagði
      með spjóti til Úlfs, en hann <pb n="434"/> kom skildi fyrir lagit, ok gekk í gegnum ok svá í
      lærit. Var þat mikit sár. Úlfr hjó spjótit af skaptinu. Hárr hljóp ok fram at Hrólfi ok laust
      með gaddakylfu utan á hjálminn, svá at honum helt við ómegin, ok hrapaði at Úlfi ok stakk við
      honum sverðinu, en brynjan dugði eigi, ok gekk í gegnum hann. Loðmundr lagði til Stefnis, þar
      er kálfann tók, ok í gegnum kálfann. Hrólfr kom at því ok höggr báðum höndunum í höfuð Loðni
      ok klauf hann allan niðr í gegnum, svá at í jörðu nam staðar. Í því lögðu þeir Sörli ok Tjörfi
      at Hrólfi. Hárr laust með kylfunni um hrygg Hrólfs. Hefði þat orðit hans bani, ef eigi hefði
      kápan hlíft honum ok herklæðin, en hann fell á bæði kné. Hann spratt upp skjótt ok hjó á fót
      Hárs, svá at af tók í knjáliðunum. Hrólfr slæmdi ok sverðinu utan á síðu Tjörfa, svá at hann
      tók sundr í miðju. Sörli leitaði þá undan, ok Hárr hnykkti á annan fótinn ok lamdi með
      kylfunni, hvat er fyrir varð. Hann drap ellefu menn, áðr Stefnir hjó hann banahögg. Lét hann
      líf sitt með góðan orðstír. Var nú hörð orrosta. Eirekr konungr ok Brynjólfr drápu margan
      mann. Möndull skaut Eirek konung með pílu gegnum handlegginn. Þeir Hrólfr ok Stefnir sækja nú
      hart fram á nýra leik, því at mjök hallaðist á þá bardaginn. Þeir kómu þar at, er þeir höfðu
      við átzt Grímr ok Torfi ok Knútr, ok var þar jörðu um snúit. Lyktaði svá þeira viðreign, at
      Knútr var dauðr, en Torfi ófærr fyrir sára sakir. Grímr var móðr mjök, en þó hafði hann drepit
      þá enn margan mann. Hrólfr ok Stefnir höggva til hans báðir senn, en hann fór niðr í jörðina
      undan, því líkt sem á vatni væri. Frá því er nú at segja, er jafnfram bar við, at þeir
      Sturlaugr sækjast í annan fylkingararm. Gengu þar <pb n="435"/> hvárir í lið annarra með
      stórum höggum ok sterkum spjótalögum. Var þar mikit mannfall. Sturlaugr hjó ok lagði til
      beggja handa með saxinu Véfreyjunaut. Þurfti sá engi um sár at binda, er skeinu fekk af því.
      Eirekr sonr hans, fylgdi honum vel ok felldi margan mann. Þórðr Hléseyjarskalli gekk með miklu
      kappi mót Sturlaugi. Hann atti fram berum skallanum, en þótt á hann væri höggvit með sverðum
      eða öxum, þá beit ekki. Því mátti hann öruggr fram ganga. Þeir Norðmenninir, fjórir tigir af
      mönnum Sturlaugs, kómu móti honum ok sóttu allir at honum, en hann varðist með miklu kappi. Í
      öðrum stað mættust þeir Styrr sterki ok Brúsi beinserkr, en í móti þeim kom Haddr ok Garðr,
      Birgir ok Sölvi. Gengu þeir þrír at hinum tveimr, ok þurftu þeir allra handa við. Var þeira
      sókn bæði hörð ok áköf, ok eru þeira högg ok lög eigi með atvikum greind. En svá lauk þeira
      fundi, at þeir Styrr ok Brúsi sprungu af mæði. Höfðu þeir þá drepit Hadd ok Garð ok höggvit
      báðar hendr af Sölva, en Birgir var mjök sárr. Sölvi hljóp at einum manni ok setti hausinn
      fyrir brjóst honum, svá at inn gengu bringspalirnar. Var þat hans bani. Eptir þat felldi hann
      annan ok beit sundr barkann í þeim. Var hann þá lagðr spjóti í gegnum, ok lét hann líf sitt
      með mikilli hreysti. Loðinn ok Atli sóttu tveir Gelli, ok var þeira fundr harðr, því at hann
      var it mesta illmenni. Særðu þeir hann mörgum sárum. Gellir hjó Átla með bryntröllsbroddi, en
      hann kom í hjálminn ok klauf hann, svá at í heila nam staðar. Loðinn vildi hefna hans ok lagði
      með sverði til Gellis í gegnum brynjuna ok í lærit. Varð þat mikit sár. Gellir hjó þá til
      Loðins, ok kom á viðbeinit ok tók þat sundr ok sneið hjartat. Fell <pb n="436"/> hann dauðr
      niðr. Þá kom at Eirekr Sturlaugsson ok höggr Gelli banahögg. Nú finnast þeir Tjösnir ok
      Sturlaugr. Höggr hvárr til annars, ok varð hvárrgi sárr. Hann hjó af Tjösni allan skjöldinn,
      en þó hörfði Sturlaugr fyrir stórum höggum Tjösna. Möndull sér þetta. Hann leggr ör á streng
      ok skýtr einni krókör í augat á Tjösna, svá at langt sökk upp á skaptit. Tjösnir grípr í
      örvarskaptit ok slítr burt örina, ok var þar á augat. Þessu sætir Sturlaugr ok höggr í því
      Tjösna sundr í miðju, svá at sér fell hvárr hlutrinn. Sturlaugr sér nú, hversu mikinn skaða
      Þórðr gerir honum, svá at náliga var lið hans komit á flótta, en sumt drepit. Sækir hann nú
      þangat til, er Þórðr er, en hann snýst í móti, ok varð þeira einvígi bæði hart ok langt, þar
      til er Sturlaugr kom staðhöggi á Þórð. Þat kom í skalla honum ok bilaði eigi heldr en vant
      var. Þat högg varð svá mikit, at hann klauf höfuð Þórðar ok allan búkinn niðr í gegnum, svá at
      hann fell í tveim hlutum til jarðar. Sturlaugi vannst at með ýkjum, ok varð honum saxit laust
      ok smaug niðr í jörðina ok fannst aldri síðan. Um þenna atburð greinast mjök bækr, at því svá
      segir í Sturlaugs sögu ok fleirum öðrum sögum, at hann hafi orðit sóttdauðr heima í Hringaríki
      ok væri þar heygðr, en hér segir svá, at eptir fall Þórðar kom Grímr ægir upp ór jörðunni á
      baki Sturlaugi ok hjó með mæki um hrygg honum, svá at tæki sundr í miðju. Vitum vér eigi,
      hvárt sannara er. Eirekr, sonr hans, sér þetta, því at hann var nær staddr. Hann hjó til Gríms
      með sverði af mikilli reiði, ok kom á öxl honum, ok gnast við, sem í stein kæmi, ok beit ekki
      á. Grímr snerist í móti Eireki ok spjó eitri í andlit honum svá heitu, at hann fell þegar
      dauðr <pb n="437"/> niðr. Allir menn skelfdust við þessa sýn, en þó var enn hörð orrosta ok
      mikit mannfall. Ok er Hrólfr vissi þessi tíðendi, varð hann reiðr mjök, ok sparði hann þá ekki
      Hreggviðarnaut ok hjó bæði hart ok títt, svá at allt hrökk undan, þat er fyrir var. Drap hann
      stundum tvá eða þrjá í einu höggi ok óð þvílíkt fram sem hann væði þungan árstraum. Orrosta
      þessi stóð allan daginn, til þess at svá var myrkt, at eigi var vígljóst. Lét þá Eirekr
      konungr halda upp friðskildi, ok gafst upp orrostan. Fór konungr í borgina með sitt lið, en
      Hrólfr til herbúða sinna, ok váru bundin sár manna, þeira er lífvænir váru. En svá hafði
      fallit lið Hrólfs ok Stefnis, at eigi váru meir eptir en tvær þúsundir manna af öllum þeira
      her ok flest allt mjök sárt. Var nú illr kurr í liðinu. Tóku menn þá á sik náðir ok sofnuðu
      skjótt eptir mikla mæðu. </p>
    </div>

    <div type="textpart" subtype="chapter" n="32">
     <p> En þegar menn váru í svefni, stóð Hrólfr upp mjök hljóðliga. Hann gekk þangat, sem Dúlcifal
      var, ok sté á bak honum ok reið til þess, er hann kom til Hreggviðar haugs. Tunglsljós var
      bjart. Hrólfr sté af hestinum ok gekk upp á hauginn. Hann sér, hvar Hreggviðr konungr sitr
      utan undir hauginum ok horfir mót tunglinu ok kvað: <lg>
       <l>"Gleðst Hreggviðr</l>
       <l>af góðri för</l>
       <l>Hrólfs ins hugdjarfa</l>
       <l>hingat til landa.</l>
       <l>Mun rekkr sá</l>
       <l>ræsis hefna</l>
       <l>á Eireki</l>
       <l>ok öllum þeim.</l>
       <pb n="438"/>

       <l>Gleðst Hreggviðr</l>
       <l>af Gríms dauða,</l>
       <l>Þórðar ok þar með</l>
       <l>þrjóta lífstundir.</l>
       <l>Mun flokkr sjá</l>
       <l>fjanda minna</l>
       <l>fyrir Hrólfi</l>
       <l>hníga verða.</l>
       <l>Gleðst Hreggviðr</l>
       <l>þá Hrólfr fær</l>
       <l>ungrar meyjar,</l>
       <l>Ingigerðar.</l>
       <l>Mun Hólmgarði</l>
       <l>hilmir stýra,</l>
       <l>Sturlaugs sonr.</l>
       <l>Standi kvæði."</l>
      </lg> Gekk þá fram Hrólfr ok kvaddi hann virðuliga. Konungr tók vel kveðju hans ok spurði,
      hversu honum gengi til. Hrólfr segir: "Gerla munuð þér þat vita þykkjast, þótt ek segi þar
      eigi af, en þungt hefir oss orrostan veitt hér til sakir þess mikla mannskaða, er vér höfum
      fengit, ok er yðr nú til leggja nokkur góð ráð, at oss verði liðsemd at." Hreggviðr mælti: "Nú
      þykki mér góð efni í, at þú munir geta hefnt mín, ok mun þér sigrs auðit verða, þótt ólíkligt
      þykki. Hér eru tvær byttur, er þú skalt við taka ok skenkja öllum þínum mönnum af annarri,
      þegar þeir vakna í morgin, en af inni minni byttunni skulið þit Stefnir drekka, ok mun ykkr
      þaðan af engi hlutr at áskilnaði verða. Kann ek þér þat at segja, at Stefnir ætlar sér
      Ingigerði, dóttur mína, þegar hann sá fegrð hennar, en eigi Þorgný, föður sínum, eða þér. Nú
      ann ek þér at njóta hennar, enda mun Stefni þat vel líka, er þú vilt vera láta, þegar þit
      hafið af byttunni drukkit. Hér er ok knífr ok belti, er ek vil gefa þér, ok munu eigi þvílíkir
      gripir á Norðrlöndum finnast. Skaltu þeim einum manni gefa þat, er þú þykkist mikit gott eiga
      upp at unna, en nú munum vit hér skilja at sinni ok aldri síðan sjást. Skaltu nú hauginn aptr
      byrgja, sem ek hefi þér áðr fyrir sagt. Ber þú kveðju mína Ingigerði, dóttur minni. Vildi ek
      til þín hyrfi öll sú hreysti ok hamingja, <pb n="439"/> er mér hefir áðr fylgt. Far nú heill
      ok vel, gangi þér allir hlutir eptir óskum." Síðan fór Hreggviðr öfugr inn í hauginn, en
      Hrólfr byrgði aptr hauginn, sem honum var boðit, ok sté síðan á Dúlcifal ok sneri heimleiðis.
      En er hann var mjök kominn at herbúðum, fór Stefnir þar í móti honum með alvæpni mjök
      reiðiligr ok mælti: "Illa hefir þú gert, Hrólfr, er þú hefir gengit í Hreggviðar haug ok vilt
      þér einum frægða ok hyggst þar með at fá Ingigerðar konungsdóttur, en þat er þó eigi þess
      vísara." Hrólfr segir: "Enga frægð hefi ek í þessu unnit, þótt ek hafi víðara farit náttlengis
      heldr en þú. Hefi ek engan hug á þat lagt, at ek mundi konungsdóttur fá. Mun sá hennar njóta,
      er lagit verðr, hvat er hverrgi hugsar." Segir Hrólfr þá Stefni af sinni ferð til haugsins ok
      sýndi honum bytturnar. Settust þeir þá niðr ok drukku af byttunni, ok þóttust þeir við þann
      drykk mikit styrkna. Gerðist Stefnir þá blíðr við Hrólf ok segir honum makligast at njóta
      Ingigerðar, -- "ok er þat sannligra, at þú fáir hennar heldr en faðir minn, svá gamall sem
      hann er." Gengu þeir síðan til herbúða sinna ok sváfu þat, er nætr var eptir. Árla um morgin
      vakti Hrólfr lið sitt ok skenkti öllum af byttunni, en þegar hverr hafði af drukkit, kenndi
      engi sinna sára, þótt áðr væri ófærir, þegar setzt hafði með þeim. Eggjuðu þeir mest, at
      berjast skyldi, er áðr vildu harðast flýja. Möndull sá í byttuna ok segir slíka hluti
      vinsamliga, -- "en þó vil ek ekki þetta öl drekka. Mega því allir ógurliga fram ganga, at oss
      kemr góð dagveizla, áðr en sjá dagr er úti, en þó munu þeir tíðendi segja kunna." Herklæddust
      nú allir ok bjuggu sik til orrostu. Möndull mælti þá: "Nú mun sá dagr kominn, Hrólfr, er þú
      munt þurfa kápu þinnar. Er hér ein <pb n="440"/> brún silkiblaka, er þú skalt setja innan
      undir kápugrímuna ok aldri henni frá andlitinu létta, þó at þér kunni heitt at verða." Hrólfr
      tók við blökunni ok bjó svá um sem dvergr sagði fyrir. Fóru þeir nú til vígvallar ok fylktu
      liði sínu ok sýndu sik búna at berjast. Tóku þeir sér annan orrostustað, því at sá inn sami
      mátti eigi vera fyrir valfalli. Möndull gengr tysvar rangsælis kringum valinn. Hann blés ok
      blístraði í allar ættir ok þuldi þar forn fræði yfir ok sagði þann val þeim eigi at meini
      verða mundu. </p>
    </div>

    <div type="textpart" subtype="chapter" n="33">
     <p> Eirekr konungr hafði farit í borgina um kveldit eptir orrostuna at binda sár sinna manna.
      Hafði hann mikinn mannskaða ok látit alla kappa sína, svá at Sörli síðnefr lifði einn eptir af
      öllum þeim, er Grími ok Þórði hafði þangat fylgt. Dreif til konungs mikit lið ór heruðum bæði
      nætr ok daga. Þóttust þeir Eirekr konungr ok Grímr hafa ráð þeira Hrólfs í hendi sér fyrir
      liðsmunar sakir. Bjóst nú Grímr við mörgum brögðum um nóttina ok þeir Brynjólfr. Sár þat, er
      Eirekr konungr fekk í handlegginn af pílu þeiri, er Möndull sendi honum, tók mjök at þrútna,
      ok var honum höndin óvíg. Um morgin árla reið Eirekr konungr út af borginni með allan sinn
      her. Skikkaði hann fylkingum sínum, ok var skotit skjaldborg um hann. Brynjólfr skyldi verja
      skjaldborgina, en sá maðr bar merki, er Snákr hét, Grímr ægir í annan arm ok Sörli síðnefr.
      Liðsmunr var svá mikill, at sex váru um einn Hrólfs manna. En er hann sér þat, segir hann
      sínum mönnum, at þeir <pb n="441"/> skulu ekki fylkja -- "ok munum vér renna at riðlum þrír
      eða fjórir tigir í flokki, at eigi verði hringr um oss sleginn af þeira fjölmenni. Mun ek
      skipa mér móti Grími ægi, en Stefni móti Eireki konungi ok með honum Torfa, en þér, Möndull
      dvergr, ætla ek at sjá við göldrum Gríms, at eigi geri hann várum mönnum líftjón með sinni
      fjölkynngi." Möndull gekk þá fram ok var kominn í kufl svartan, ok var hvergi bert á honum.
      Undir annarri hendi hafði hann belg stóran, ok var innan með dýrskinn, en utan með gult klæði.
      Boga ok örvamæli hafði hann í annarri hendi. Öllum þótti búnaðr hans undarligr. Grímr gengr
      þangat, er valrinn lá, ok velti þeim, er dauðir váru, ok vildi upp reisa, en gat eigi. Gerist
      hann nú svá hræðiligr í sinni ásjónu, at flestir menn þorðu eigi í móti honum at sjá, því at
      augu hans váru sem eldr, en svartr reykr ór nösum ok munni með inni sterkustu fýlu. Skjótt
      eptir þat æptu hvárirtveggju heróp, ok ganga hvárir móti öðrum. Grímr öskraði svá hátt, at
      hans hljóð barst yfir allt herópit. Hann hljóp fram fyrir fylking sína ok hristi einn poka, en
      þar ór fýkr ein dumba svört ok at mönnum Hrólfs. En er Möndull sá þat, gengr hann fram ok
      hristi belg sinn, ok blés þar ór vindi miklum í móti dumbunni, svá at hún fauk aptr í augu á
      Gríms mönnum, svá at þeir urðu þegar blindir ok fellu áfram ok váru fóttroðnir til bana af
      sínum mönnum. Grímr varð nú reiðr mjök. Hann leggr örina á streng ok skaut til Mönduls, en
      hann skýtr í móti, ok mættust örvarnar í oddana ok fellu niðr báðar. Fór svá þrjá tíma. Þessu
      jafnfram tókst harðr bardagi með braki ok kalli, er hverr eggjar annan, því at svá váru menn
      Hrólfs ákafir, at þeir eirðu engu, létu sem þeim væri víss sigrinn. Stefnir gekk hart fram
      móti <pb n="442"/> Eireki konungi ok með honum Torfi ok Birgir. Þeir ruddust um fast, ok er
      seint at telja högg ok lög þeira, er þeir drápu margan mann, svá at varla mátti tölu á koma.
      Brynjólfr gengr nú ok hart fram ok Snákr merkismaðr, svá at þeir felldu í fyrstu hríð fjóra
      tigi riddara. Hrólfr kemr mót Grími ægi ok höggr til hans, en hann barst undan í lopt upp í
      flugdreka ok spjó eitri yfir Hrólf. Möndull var nær staddr ok brá undir belgnum, svá at hann
      fylldi af eitrinu. Hann hljóp með belginn at Sörla síðnef ok steypti í andlit honum, svá at
      hann fell dauðr. Grímr varð þá at manni, en þó hafði hann drepit níu menn með eitrinu. Grímr
      hljóp þá at dverginum ok vildi taka hann, en Möndull vildi þess eigi bíða ok fór í jörð niðr,
      þar sem hann var kominn. Grímr fór ok niðr eptir honum, svá at saman lauk jörðina fyrir ofan
      höfuð þeim. Hrólfr gengr nú fram hart ok höggr til beggja handa. Urðu þeir léttir fyrir honum.
      Fell nú hverr um þveran annan. Engum þurfti hann at gefa meira en eitt högg. Gat sá hverr
      dauðann fyrir lífit, er hann náði sverðinu til, ok báðar hans hendr váru blóðgaðar til axlar
      upp. Bauð nú flestum hans framganga ótta. Var orrostan mjök mannskæð í báða armana. Því næst
      sáu nokkurir menn frá orrostunni, at fimmtán skip róa at landi sem mest geta. Þau lögðu í
      lægi. Gekk margt lið frá skipunum ok mjök vígligt. Tveir menn váru hér mestir vexti ok höfðu
      grímur fyrir andliti. Þeir gengu þegar til orrostu með Hrólfi ok kómu mjök í opna skjöldu
      Eireki konungi, ok gerðist mikit flótta roð í liði hans. Váru grímumenn ákafastir ok hjuggu
      bæði ótt ok títt. Var nú svá áköf orrostan, at hún var aldri fyrr þvílík. Þar mátti sjá margan
      skjöld klofinn ok sterkan hjálm brotinn ok brynjur <pb n="443"/> slitnar ok margan mikils
      háttar mann lágt liggja. Engi lét sér þar annars víti at varnaði verða. Þar var skotit
      spjótum, gaflokum, flettiskeptum, handsöxum ok mörgum öðrum skotvápnum. Hrólfr sækir nú fram
      at skjaldborginni, ok varð þar hörð viðtaka. Grímr ægir kemr þá aptr til orrostunnar ok var
      mjök ófrýnligr. Drap hann þá hvern, er fyrir honum varð. Í móti honum kómu þeir Birgir ok
      Torfi ok báðir grímumenn, ok sóttu at honum allir með miklu kappi, ok kómu þeir engu sári á
      hann. Greiddi hann þeim mörg högg ok stór. Urðu þeir bæði sárir ok móðir. Þetta var allt
      jafnsnemma, at Stefnir mætti Svala ok hjó til hans með sverði. Þat högg kom í skjöldinn ok tók
      af þat, er nam, ok í sundr merkisstöngina. Svalr hjó í móti, ok klauf í sundr allan skjöldinn,
      en Stefnir varð ekki sárr. Hann hjó til Svals, ok kom utan á hjálminn ok renndi af barðit ok
      niðr á öxlina ok tók í sundr axlarbeinit ok inn í búkinn, ok fekk hann bana. Var nú merki
      Eireks konungs í gras fallit. Þetta sér Brynjólfr ok sækir nú í móti Stefni mjök illiligr
      ásýndar. Hann var tenntr sem villigöltr. Hann höggr til Stefnis ok hvárr til annars, ok beit
      ekki á Véfreyjunaut, beit ok ekki sverð Stefnis á Brynjólf. Þeir hjuggust lengi, ok varð
      Stefnir mjök móðr, þar til er sverðit gekk sundr undir hjöltunum. Þá rann Stefnir undir
      Brynjólf, en hann tók í móti mjök sterkliga. Brynjólfr beit í öxl Stefnis ok klippti holdit
      burt af beininu, svá mikit sem hann fekk yfir ginit, því at eigi tóku tennr hans í gegnum
      kápuna. Stefnir varð við karlmannliga ok þreif hendi í munn Brynjólfs ok reif allt út at eyra.
      Var hann þá mjök ókyssiligr. Glímdu þeir svá lengi, at ýmsir hörfuðu, þar til at Brynjólfr <pb
       n="444"/> fell á bak aptr um Sval. Spennti hann þá báðum höndum hrygg Stefnis svá fast, at
      hann mátti sér hvergi víkja. Varð hann andlitinu at forða sem hann mátti, at Brynjólfr biti
      hann eigi. Nú er frá Hrólfi at segja. Hann sækir at skjaldborginni með miklum grimmleik. Fekk
      hann þar mörg högg ok lög ok mikla atsókn, því at þar var allt it hraustasta mannval Eireks
      konungs. Hefði hann þar fengit mörg sár ok mikinn skaða, ef eigi hefði kápan hlíft honum ok
      herklæðin. Þá drap Hrólfr einn sjötigi riddara. Hrólfr rauf þá alla skjaldborgina. Eirekr
      konungr varðist vel ok kænliga; hann kallar hári röddu á Grím ægi ok bað hann duga sér ok
      hlífa nú engu. En er Grímr heyrði þat, skundar hann þangat. Hann hafði þá drepit Torfa ok
      Birgi ok særða grímumennina, en annan til ólífis. Hafði hann verit stundum flugdreki, en
      stundum ormr, göltr ok griðungr eða önnur skaðsamlig skrípi, þau er mönnum eru meinsamligust.
      Ok er Hrólfr sér hann, þá mælti hann. "Enn muntu sökkva þér í jörð niðr sem í gær, er vit
      fundumst. Nú far þú hingat, Ægir, ok berst við mik, ef þú þorir, þar til er annarhvárr okkar
      fellr." Grímr sagði: "Þat skaltu finna, at ek er hér kominn," ok hjó til Hrólfs, en Hrólfr í
      móti. Þar mátti sjá stór högg ok ákafa sókn, er hvárr veitti öðrum, en aldri hjuggu þeir svá
      stórt, at nokkut biti. Þeira atgangr var svá harðr, at allir stukku frá, þeir er í nánd váru,
      en svá hrökk eldrinn ór vápnunum, er þau mættust, at alla vega sindraði af. Inn mikli
      grímumaðr mætti Eireki konungi, ok var þeira atgangr mjök harðr. Eirekr konungr hafði
      skjöldinn á þeiri hendi, er sár var, en hjó með hinni bæði margt ok stórt, því at hann var inn
      mesti kappi. Svá endaði þeira viðskipti, at grímumaðr klauf af konungi <pb n="445"/> allan
      skjöldinn. Eptir þat hjó hann báða fætr undan Eireki konungi ok drap hann. Síðan lét hann líf
      sitt með mikilli hreysti. Brast þá flótti í liðinu, ok flýði hverr, sem mátti. Tókst nú
      mannfallit á nýjan leik, er víkingar ráku flóttann drengiliga. Þeir Hrólfr ok Grímr hörfuðu ór
      fylkingunni ok börðust með miklu kappi, þar til er Hrólfr skoraði sundr mæki Gríms í miðju með
      Hreggviðarnaut. Grímr hljóp þá á Hrólf sterkliga. Varð Hrólfr þá at kasta sverðinu ok tók á
      móti. Grímr hamaðist þá, svá at hann óð jörðina til knjá, en Hrólfr barst undan ok varð at
      forða sér við föllum. Grímr spjó stundum eitri, stundum eldi á Hrólf, svá at þat hefði hans
      bani orðit, ef eigi hefði kápan fyrir verit eða blaka sú, er Möndull gaf honum. Var hans andi
      svá heitr, at hann þóttist náliga brenna í gegnum Véfreyjunaut ok herklæðin. Kramdi Grímr hold
      af beinum, þar sem hann tók til. Aldri þóttist Hrólfr í meiri mannraun komit hafa. Þat sá
      hann, at hann mundi springa af mæði, ef þeir ættist tveir við lengi, ok svá spyrndu þeir
      sterkliga til, at af gekk gras ok svörðr af jörðinni, þar er þeir gengu. Hann sér, hvar
      Möndull kemr hlaupandi. Hann þrífr eitt sverð, er lá á vellinum, ok höggr báðum höndum á fót
      Gríms, en ekki beit heldr en í stein kæmi. Möndull hleypr aptr til valsins ok finnr
      Hreggviðarnaut. Hann bregðr hráka sínum á eggina ok dregr sverðit þangat, er þeir glímdu, því
      at hann fekk þat eigi borit né reitt fyrir þunga sakir. Getr hann þá dregit sverðit aptan at
      kálfunum á Grími, svá at sundr tóku sinarnar á fótunum. Þá fell Grímr. Dvergr mælti: "Haltu,
      Hrólfr, svá at hann verði ekki lauss." Grímr brauzt um fast ok sótti í jörð niðr, en Hrólfr
      helt honum eptir megni. Þá mælti hann: "Mikil lukka fylgir þér, Hrólfr, ok muntu <pb n="446"/>
      frægr verða af drápi mínu ok stórvirkjum þeim, er þú hefir unnit í Garðaríki. Haugr mun orpinn
      eptir mik ok settr við sjó fram, ok mun þeim öllum víss dauði, er þar taka fyrst land, þeir af
      hafi koma til. Margar gildrur hefi ek sett þér til dauða, því at mér sagði löngum hugr um þat,
      er nú er fram komit. Ek sendi Vilhjálm til þín at svíkja þik, en þér var lengra líf lagit. Nú
      hefðir þú mik ekki yfir unnit, ef eigi hefði sjá óhappadvergr þar í tilstilli um verit."
      Möndull hljóp þá upp ok stakk digru kefli í munn Gríms, svá at fast stóð. Möndull mælti þá:
      "Ef Grímr hefði nú mátt mæla lengra, þá hefði hann svá fyrirmælt þér ok fleirum öðrum, at þú
      hefðir morknat sundr ok orðit at engu nema dufti, ok skaltu drepa hann fljótt ok leggja
      sverðit fyrir brjóst honum, en aflima eigi, því at þat verðr allt at eitrormum, er af honum er
      höggvit. Skal ok engi fyrir hans sjónum verða, meðan hann deyr, því at þat er þess bani."
      Hrólfr tók nú Hreggviðarnaut ok lagði fyrir brjóst Grími, svá at út gekk um bakit, en dvergr
      tók skjöld einn ok lagði fyrir ásjónu. En þótt þat megi ólíkligt þykkja, þá segir svá, at hann
      drafnaði í sundr sem snjór í eldi ok varð at dufti einu. Lét Grímr svá líf sitt með hræðiligum
      fjörbrotum ok hörðu handakasti, en Hrólfr lá ofan á honum, þar til hann er dauðr. Helt Hrólfi
      þá mjök við ómegi af umfangi því, er hann hafði haft við Grím ægi. Sá inn mikli grímumaðr
      sneri aptr til valsins, þegar hann hafði litla stund rekit flóttann. Kom hann þar at, er þeir
      Stefnir ok Brynjólfr lágu, svá sem fyrr var frá sagt. Vill hann þá duga Stefni ok leysti hendr
      Brynjólfs af honum, en þat fekk hann eigi gert, fyrr en hann braut af honum sérhvern fingrinn.
      Lömdu þeir hann síðan með keppum í hel. Var Stefnir svá stirðr orðinn <pb n="447"/> af hans
      handagangi, at varla mátti hann einnsaman ganga með öðrum mönnum. Var þessi nú in mikla
      orrosta enduð, ok hafði þar orðit svá mikit mannfall, at menn vissu varla þvílíkt, ok lágu
      dauðir mannabúkar um alla völlu svá þykkt, at eigi mátti um jörðina ganga fyrir því mikla
      valfalli. Hafði þó fleira fallit af Eireki konungi. Hrólfr ok Stefnir höfðu látit allt lið
      sitt fyrir utan átta hundruð manna, er eptir lifðu, ok var þat flest sárt. Skorti þar nú ekki
      vápn né væna gripi, er dauðir menn höfðu átt. Gekk Hrólfr ok Stefnir nú til herbúða sinna, ok
      batt Möndull dvergr sár manna, ok lofuðu allir hans kunnáttu ok dugnað. Sagði Möndull, at þat
      hefði verit hans bani, ef Grímr hefði nát honum, þá hann steypti sér niðr í jörðina. "Naut ek
      þá þess," segir hann, "at fleiri váru mínir vinir en hans þar fyrir." Grímumaðr fór til skipa
      sinna um kveldit með sínu liði, ok tjölduðu þeir sér herbúðir. Tóku nú hvárirtveggju á sik
      náðir, ok þótti flestum mál hvíldar. Lið þat, er undan komst ok Eireki konungi hafði fylgt,
      flýðu til borgarinnar ok heldu sik þar. </p>
    </div>

    <div type="textpart" subtype="chapter" n="34">
     <p> Um nóttina, er menn váru sofnaðir, gengu þeir Hrólfr ok Stefnir til herbúða skipamanna, ok
      sváfu þeir allir með herklæðum sínum. Tók Hrólfr þá knífinn ok beltit, þat er Hreggviðr gaf
      honum, ok batt við spjótskapt grímumanns ok mælti: "Þenna grip gef ek formanni liðs þessa, ok
      þar með þakka ek honum sína drengiliga þjónustu ok liðveizlu. Þykkist ek skyldugr at gera
      honum allan þann góða, sem ek má veita honum <pb n="448"/> ok hann vill af mér þiggja." Engi
      svaraði þeim. Gengu þeir nú til búða sinna ok sváfu af nóttina. Um morgun árla gekk Hrólfr til
      borgarinnar með lið sitt. Kom þar ok grímumaðr með sitt lið. Þingaði Hrólfr þá við borgarmenn
      ok játaði þeim griðum, ef þeir vildi borgina upp gefa. Taka þeir nú þann kost. Gengu þeir
      Hrólfr í borgina með öllu liði sínu ok skutu á húsþingi, ok kvað Hrólfr upp á þinginu, at þeir
      váru þar komnir af hendi Ingigerðar konungsdóttur at vinna hennar ríki aptr af hennar óvinum
      ok hún væri nú í Danmörk heil ok vel til reiða. Urðu landsmenn við þessi tíðendi mjök glaðir
      ok þóttust undir hennar vald þjóna vildu. Gengu þeir Hrólfr nú til halla ok settust til
      drykkju með mikilli gleði. Tók inn ókunni maðr þá af sér grímuna. Kenndi Hrólfr ok Stefnir þá,
      at þar var kominn Hrafn, er fyrr var í Jótlandi ok Hrólfr gaf klæðin. Segir hann þeim tíðendi
      þau, er gerzt höfðu í Danmörk, fall Þorgnýs jarls ok þat, at hann hefði þar at borit. Urðu
      þeir Hrólfr ok Stefnir hljóðir við þessi tíðendi ok þökkuðu honum mikilliga fyrir sína
      liðveizlu. Hrafn segist hafa ætlat, at þeir mundi hafa orðit seinir til þeira inn fyrra dag,
      -- "váru þér góðs frá mér makligir fyrir lífgjöfina ok klæðin endr fyrir löngu, er þit gáfuð
      mér, en Krákr, bróðir minn, fell í gær fyrir Grími ægi, ok þykki mér þat inn mesti skaði, þótt
      ek verði svá búit at hafa." Skildu þeir nú talit. Váru þeir þar þá nótt í góðum fagnaði. Um
      morgun eptir létu þeir Hrólfr hreinsa völlu ok skiptu herfangi með sínum mönnum. Váru þar
      reistir þrír haugar mjök stórir. Setti Hrólfr Sturlaug, föður sinn, í einn ok Krák, bróður
      Hrafns, ok alla þá vildustu kappa, er fallit höfðu af þeira liði. Var í þann <pb n="449"/>
      haug borit gull ok silfr ok góð vápn ok vel um búit. Í annan haug var settr Eirekr konungr,
      Brynjólfr ok Þórðr ok þeira vildarmenn. Í þriðja var settr Grímr ægir við sjó fram, þar sízt
      þótti ván, at skip mundi koma at, en almúgi var þar dysjaðr, er fallit hafði. Setti Hrólfr nú
      stjórnarmenn yfir allt ríkit, til þess er konungsdóttir kæmi til, en dvergr tók orlof af
      Hrólfi, ok þakkaði hann honum sína fylgd ok gaf honum þá hluti, er hann vildi hafa. Gyða,
      systir Eireks konungs, hvarf burt ór Garðaríki, ok var þat geta sumra manna, at Möndull mundi
      hafa haft hana burt með sér. Eptir þat bjuggust þeir Hrólfr til heimferðar ok heldu burt ór
      Garðaríki ok léttu eigi fyrr en þeir kómu til Danmerkr í Árós. Þann stað hafði Þorgnýr mest
      eflt. Gekk Björn móti þeim með miklum fagnaði ok allr landslýðr. Jungfrúrnar urðu fegnar þeira
      aptrkvámu. Þakkaði Ingigerðr þeim sína framgöngu. Björn hafði geymt þær í einu jarðhúsi, síðan
      jarlinn fell. Sagði Ingigerðr nú einarðliga, at hún vildi engan mann eiga nema Hrólf
      Sturlaugsson, því at hann hefði mestu um kostat föður síns at hefna, -- "hefir hann nú misst
      föður sinn ok bróður ok aðra vini ok frændr, en komit sjálfr í mestan háska." Mæltu þessu
      engir í móti. Gerði Björn þeim nú sæmiliga veizlu, ok drukku erfi Þorgnýs jarls. </p>
    </div>

    <div type="textpart" subtype="chapter" n="35">
     <p> Einn dag at veizlunni stóð Hrafn upp ok beiddi sér hljóðs ok mælti: "Þakkir vil ek gera
      yðr, Hrólfr ok Stefnir, fyrir þann heiðr ok velgerning, er þit hafið til mín gert bæði nú ok
      fyrri, er ek var hér. Vil ek nú kunngera yðr mitt nafn ok ætterni: Konungr einn hét <pb
       n="450"/> Játgeirr ok réð fyrir einu konungsríki í Englandi ok hafði atsetu í borg þeirri, er
      Víncestr heitir. Hann átti tvá sonu ok eina dóttur. Hét inn ellri sonr hans Haraldr, en annarr
      Sigurðr. Álfhildr hét dóttir hans. Ek er sá sami Haraldr, en Sigurðr, bróðir minn, fell í
      Garðaríki, sem þér vissuð, ok er móðurkyn okkart hér í Danmörk. En þá er ek var fimmtán ára,
      en bróðir minn þrettán, var faðir minn svikinn af frænda sínum, er Heinrekr hét, ok er hann
      mikill kappi ok óeirumaðr. Lét hann síðan taka sik til konungs ok heldr síðan ríkinu, en vit
      bræðr kómumst með nauðum undan ok fengum komit Álfhildi til geymslu í borg þá, er Brandifurða
      heitir, ok hefir hún þar verit síðan, en vit bræðr höfum farit huldu höfði um ýmsi lönd ok
      nefnt okkr Krák ok Hrafn. Höfum vit fengit lið þetta ok skip hjá ýmsum höfðingjum með styrk
      frænda okkarra. Hefir Heinrekr mikinn styrk af Skotlandi, því at hann á dóttur Melans jarls ór
      Móraði ok mikill vin höfuðkonungsins, er Dungall heitir. Við hann er kennt Dungalsbær, því at
      hann hefir þann stað byggja látit. Nú vil ek þess biðja yðr, Hrólfr ok Stefnir, at þér veitið
      mér lið ok styrk, at ek mætti föður míns hefna ok mína föðurleifð aptr vinna." Hrólfr sagði:
      "Allan þann styrk ok fylgi skal ek þér veita, er ek má, ok eigi fyrr við skilja en þú hefir
      þitt ríki aptr unnit ok þína harma rekit, eða at öðrum kosti skal ek láta lífit." Stefnir
      talaði ok slíkt it sama. Haraldr þakkaði þeim orð ok góðvilja. Þegar eptir veizluna bjuggust
      þeir til ferðar ok völdu með sér allt it fræknasta lið, er fá kunni. Þeir settu Björn ráðgjafa
      eptir til landsgæzlu ok fleiri ríkismenn með honum, en áðr þeir fóru, hafði Haraldr upp orð
      sín ok bað Þóru, systur Stefnis. Var Hrólfr þetta flytjandi <pb n="451"/> ok fleiri tígnarmenn
      aðrir. Fór þat fram, at Haraldr fekk hennar, ok skyldi hún í festum sitja, til þess þeir kæmi
      aptr. Eptir þat sigldu þeir af Jótlandi ok höfðu þrjá tigi skipa ok öll vel búin. Þeir léttu
      sinni ferð eigi fyrr en þeir kómu vestr til Englands við ey þá, er Lindisey heitir. Þar lögðu
      þeir í lægi ok lágu þar nokkura daga ok biðu byrjar, því at þeir vildu eigi þar herja. </p>
    </div>

    <div type="textpart" subtype="chapter" n="36">
     <p> Svá er sagt, at með Heinreki konungi var sá maðr, er Annis hét. Hann var gamall at aldri,
      en nýr ok forn at illsku ok fjölkynngi. Hann hafði fóstrat Heinrek ok verit jafnan hans
      ráðuneyti. Annis hafði sagt konungi fyrir mánuði, at Haraldr ok Hrólfr mundi þar koma með
      mikit lið ok hvat þeir ætluðust fyrir. Sagði Annis þá kappa mikla Hrólf ok Stefni ok nú mundi
      ráða við þurfa, -- "er þat mitt ráð at senda til Skotlands til Melans jarls, mágs þíns, ok
      hann komi til liðs við þik. Þú skalt ok gera boð til Dungals konungs, at hann sendi þér lið,
      ok þegar Hrólfr kemr við land, skaltu senda þeim mann at hasla þeim völl ok bjóða þeim til
      orrostu. Mega þeir þá eigi herja at réttum víkingalögum. Orrostustaðinn skal setja við Ásatún
      norðr frá Kanaskógum. Þar er landsleg mest ok verst flótta við at koma, en í skóginum skaltu
      vera láta helming liðs várs, til þess at þeir veiti þeim bakslettur, ok koma þeim í opna
      skjöldu. Skulum vér þá kringja um þá ok láta engan með lífi burt komast." Sýndist konungi
      þetta gott ráð ok lét svá með fara sem Annis sagði fyrir. Kom Melans jarl af Skotlandi með
      mikit lið. Var þat ok <pb n="452"/> frítt lið, er Dungall konungr hafði sent Heinreki konungi.
      Váru þar fyrir liði berserkir tveir. Hét einn Ámon, en annarr Hjálmarr. Váru þeir miklir fyrir
      sér at afli ok harðfengi. Hafði Heinrekr nú óflýjanda her. Kómu nú sendimenn hans til
      Lindiseyjar ok sögðu þeim Hrólfi, at þeim var haslaðr völlr ok til orrostu búit við Ásatún.
      Sýndist þat sumum óráðligt at fara með jafnlítit lið upp í megin landsins, svá sem þar var
      mikit fjölmenni fyrir. Heldu þeir til þess staðar, er í Skorsteini heitir, ok létu þar eptir
      skip sín ok bjuggu sik þá til landgöngu ok léttu eigi fyrr en þeir kómu við Ásatún. Var
      Heinrekr konungr þar fyrir ok Melans jarl með óflýjanda her, en í skóginum váru þeir Ámon ok
      Hjálmarr með mikit lið, ok vissu þeir Hrólfr ekki til þess. Váru nú skipaðar fylkingar:
      Heinrekr konungr setti þrjár fylkingar. Var hann sjálfr í miðri fylkingu, en Melans jarl í
      annarri. Í þriðju fylking var greifi sá, er Engilbert hét ok var inn mesti kappi. Með honum
      var sá maðr, er Rauðam hét ok var bæði mikill ok sterkr ok fullhugi inn mesti. Váru merki
      borin fyrir þeim öllum. Annis var ekki í orrostu. Haraldr vildi fylkja í móti Heinreki
      konungi, en Stefnir mót Melans jarli. Hrólfr fylkti mót Rauðam ok Engilbert. Var eptir þat í
      lúðra blásit, ok knúðust hvárirtveggju til framgöngu með ópi ok eggjan. Tókst þar fyrst
      skothríð, en síðan in harðasta höggorrosta, ok gengu hvárirtveggju vel fram. Skotar ok
      Englismenn váru fyrst mjök ákafir, en Danir tóku vel við ok snarpliga. Þeir Engilbert ok
      Rauðam mættu Hrólfi þegar í fyrstu, þá orrostan festist, ok sóttu at honum báðir senn, en hann
      varðist vel ok drengiliga. Var hann í herklæðum sínum ok utan yfir í Véfreyjunaut. Þeir váru
      báðir fimir ok sterkir, <pb n="453"/> Rauðam ok Engilbert, ok kom Hrólfr aldri staðhöggi á þá,
      en klauf hann af þeim allar hlífar. Varð Hrólfr mjök móðr, en ekki festi vápn á honum fyrir
      hlífar sakir. Hann var nú ákafliga reiðr. Honum varð þat fyrir, at hann kastaði sverðinu, en
      rann undir Engilbert greifa með svá miklu skjótræði, at hann hóf greifann upp yfir höfuð sér
      ok færði hann á höfðinu niðr, svá at hálsbeinit gekk í sundr. Í því hjó Rauðam báðum höndum á
      hrygg Hrólfi, svá at sverðit gekk sundr undir hjöltunum. Vildi hann þá hafa gripit
      Hreggviðarnaut. Hrólfr hljóp á hann ok lét hann kenna afls munar ok hneppti hann undir sik ok
      setti kné fyrir brjóst honum svá hart, at inn gengu bringspalirnar. Létu Rauðam ok Engilbert
      svá líf sitt, ok þóttu þeir verit hafa inir mestu hreystimenn. Hrólfr tekr nú Hreggviðarnaut
      ok höggr til beggja handa. Þótti þeim Skotum hann mjök sárbeittr ok hopuðu heldr undan. Hrólfr
      mat eigi muninn eptir þeim at fara ok drap hvern, er fyrir honum varð. Danir urðu þess brátt
      varir, at þeim bitu eigi vápnin, þótt þeir hjuggu þrátt til, sem eigi váru hlífar fyrir, ok
      var líka sem þeir berði með lurkum, utan Hreggviðarnautr beit sem í vatn brygði. Hafði þat ok
      engi deyft getað utan Grímr ægir, svá at menn vissi til þess dæmi. Fellu nú meir Danir en
      Englismenn. Þessu næst heyrðu þeir lúðrablástr ok heróp. Hlupu þá berserkirnir fram ór
      skóginum með miklu liði ok kómu þeim Hrólfi í opna skjöldu. Gerðu þeir harða atgöngu, ok fellu
      nú Danir undvörpum. Hrólfr bað sína menn snúast á móti ok horfast at bökum. Fór hann ok með
      merki sínu í móti berserkjunum. Varð nú allhörð orrosta. Stefnir átti vápnaskipti við Melans
      jarl, ok var þat harðr samgangr, því at hann var mikill kappi, <pb n="454"/> en sverð Stefnis
      beit ekki. Þeir Ámon ok Hjálmarr kómu nú í móti Hrólfi. Þeir hjuggu til hans báðir, en hann
      hafði fyrir sér skjöldinn ok bar af sér drengiliga. Hrólfr sveipaði sverðinu til Hjálmars ok
      kom á lærit fyrir ofan mjöðmina ok þar undan fótinn ok dó hann eptir lítinn tíma. Annis kom þá
      fram. Hann hafði skjöld fyrir sér stóran sem hurð, en lítit sax í annarri hendi. Hann lagði
      saxinu á miðjum merkismanni Hrólfs, svá at þegar gekk í gegnum. Fell þá merkit á jörð. Dönum
      bitu nú vápnin, þegar Annis var fram kominn. Dugði nú hverr sem mátti. Fell nú margt af
      hvárumtveggjum, en þó fleira af Dönum. Hrólfr vildi nú hefna merkismanns síns ok hjó til
      Annis. Höggit kom á miðjan skjöldinn, ok klofnaði hann niðr at mundriða. Stóð þá sverðit fast,
      en Annis helt svá sterkliga, at hvergi bifaðist skjöldrinn, en Hrólfr vildi þá sleppa
      sverðinu. Var þess eigi kostr, því at báðar hans hendr váru fastar við meðalkaflann. Annis bað
      þá Skotana at skrifta Hrólfi, -- "því at nú hefir vargrinn í stilli gengit." Gerðu þeir nú
      svá, at þeir þyrptust at Hrólfi mjök margir. Aðrir hjuggu eða börðu hann. Bæði var hann grjóti
      grýttr ok öxum höggvinn ok kylfum lamdr. Grettist Hrólfr nú ekki hagliga ok brauzt um fast með
      hörðum fótaspyrningum. Varð hann þó eigi lauss. Nú er frá Stefni at segja, at hann barðist við
      Melans jarl. Tók nú at bíta sverðit. Hann hjó til jarlsins af öllu afli ofan í hjálminn. Þat
      högg varð svá mikit, at hann klauf hjálminn ok höfuðit ok búkinn allan brynjaðan niðr í
      gegnum, svá at í jörðu nam staðar. Höfðu þeir nú lengi barizt. Stefnir undraðist nú, at hann
      sér ekki merki Hrólfs né sjálfan hann ok leitar eptir honum, þar til hann sá, hversu hann var
      staddr, at þeir <pb n="455"/> sóttu at höggva undan honum fætrna. Skundar hann nú at duga
      honum ok kemr at Annis óvörum ok höggr með sverðinu framan á hjálmbarðit ok þat í sundr ok þar
      með alla ásjónuna ok báðar hendrnar í ölnbogabótunum. Sníddi Annis nú ófimliga. Varð Hrólfr nú
      lauss, ok var eigi gott fyrir honum at verða, ok sneri þá at Ámon ok hjó til hans með báðum
      höndum. Sverðit kom í skjöldinn ok tók í sundr, en blóðrefillinn reist brjóstit ok kviðinn,
      svá at út fellu iðrin, ok fell Ámon dauðr til jarðar. Hrólfr var þá svá reiðr, at hann eirði
      engu. Hann hjó ákafliga sem hendrnar fengu tíðast reitt sverðit, en þrír eða fjórir fellu
      fyrir hverju hans höggi. Því var líkast til at jafna um mannfallit, sem þá er ákafligast hrýtr
      kurfl af stofni, er menn gera til kola. Stefnir gerði ok slíkt it sama. Fellu nú svá skjótt
      Englismenn, at mörgum hundruðum gegndi. Þeir Heinrekr konungr ok Haraldr höfðu fundizt
      öndverðliga í orrostunni ok höfðu barizt allan daginn. Váru þeir bæði sárir ok móðir, en
      Haraldr þó meir. Hrólfr sér nú þeira viðreign. Hann hafði þá fjórum sinnum gengit aptr ok fram
      í gegnum fylkingar Heinreks konungs. Hann veðr þá at konungi ok höggr á hrygg honum, svá at
      hann fell í tvá hluti dauðr til jarðar. En er Skotar ok Englismenn sjá konung sinn fallinn,
      flýði hverr, sem fætr hafði ok því kom við, en hinir ráku flóttann ok drápu hvern, er þeir
      náðu ok eigi gekk til griða. Hrólfr rak langt flóttann. Þurfti sá engi griða, er hann náði
      sverði til, ok fell mikill fjöldi í flóttanum. Sneru Danir þá aptr ok flettu valinn ok tóku
      þar mikit herfang. Annis var fangaðr í orrostunni, ok lét Hrólfr eykr spretta honum í sundr,
      ok lauk svá hans ævi. Hrólfr var sárr mikit, bæði á höndum ok fótum, <pb n="456"/> en víða um
      búkinn blár ok lerkaðr af stórum höggum, þótt eigi hefði bitit. Fóru þeir Haraldr nú til
      Víncestuborgar, ok var hún upp gefin fyrir þeim, ok gekk allt landsfólk glaðliga til handa
      Haraldi. Var hann nú til konungs tekinn yfir allt þat ríki, sem faðir hans hafði átt. Þakkaði
      hann þeim Hrólfi ok Stefni, sem vert var, sína fylgd ok framgöngu. Skotar þeir, er undan
      kómust, fóru á fund Dungals ok sögðu honum sínar ófarir ok mannskaða ok at Hrólfr var líkari
      tröllum en mönnum fyrir afls sakir ok vaxtar. Líkaði Dungal mjök illa mannskaði sá, er hann
      hafði fengit, ok varð þó svá búit at hafa. </p>
    </div>

    <div type="textpart" subtype="chapter" n="37">
     <p> Þeir Hrólfr ok Stefnir sátu nú um kyrrt með Haraldi, þat er eptir var vetrarins. Lét
      Haraldr sækja Álfhildi, systur sína, til Brandfurðaborgar, ok fór hún með góðu föruneyti ok
      sæmiligri fylgd. Varð Haraldr feginn systur sinni ok svá hvárt þeira öðru. Var hún in fríðasta
      jungfrú ok vel at atburðum, sem konungsbarni byrjaði. Stefni rann skjótt ástarhugr til hennar
      ok gekk á tal við hana, ok virtist hún honum bæði vitr ok hæversklig. Hafði Stefnir þá uppi
      bónorð til hennar, en hún svarar því vel ok veik því mjök til bróður síns. Var það auðsótt við
      Harald, því at honum var Stefnir kunnigr at góðum drengskap ok mikilli hreysti. Fór það fram,
      at Stefnir fastnaði Álfhildi, ok greiddi Haraldr út mund hennar í gulli ok góðum gripum.
      Bjuggust þeir nú allir, þegar váraði, aptr til Danmerkr ok hlóðu skipin með malt, mjöð ok vín
      ok dýrum klæðum ok öllum þeim varningi, er dýrmætastr var <pb n="457"/> í Danmörk ok fá kunni
      í Englandi, heldu síðan aptr til Danmerkr, ok var Álfhildr með þeim. Varð allt fólk í Jótlandi
      fegit þeira aptrkvámu. Tóku jungfrúrnar vel við þeim ok Björn ráðgjafi. Fór Álfhildr til þeira
      Ingigerðar ok Þóru, ok var nú mikill fagnaðr með þeim öllum saman. Létu þeir nú ryðja skip sín
      ok efna til ágætrar veizlu með öllum sínum beztum tilföngum, er í Danmörk mátti fá eða nálægum
      löndum. Var þar engi hlutr til sparaðr um hallir ok húsbúning ok alla hluti, þá er mátti fá á
      Norðrlöndum. Váru til þessarar veizlu boðnir burgeisar ok hirðmenn, greifar ok jarlar með
      hertugum ok konungum ok öllum öðrum mikils háttar mönnum. Váru flestir tígnarmenn at þessi
      veizlu, er í váru Danmörk. Ok at öllum samanskipuðum ok þangat komnum var mönnum í sæti
      skipat, ok þéntu þar kurteisir junkerar ok hæverskir hofmenn. Þar váru fram bornir alls konar
      réttir með inum dýrustu jurtum, allra handa dýra hold ok fugla, af hreinum ok hjörtum ok vænum
      villisvínum, gæss ok rjúpur með pipruðum páfuglum. Eigi vantaði þar inn dýrasta drykk, ál ok
      enskan mjöð með vildasta víni, píment ok klaret. Ok at brullaupinu settu ok veizlunni svá
      skipaðri mátti heyra alls konar strengleika, hörpur ok gígjur, símphón ok salteríum. Þar váru
      bumbur barðar ok pípur blásnar með alls kyns lystiligum leikum, er líkaminn mátti við
      gleðjast. Eptir þat váru jungfrúrnar inn leiddar með sínum skrautligum skara ok skemmtiligum
      kvenna fjölda. Leiddu tveir tígnarmenn hverja þeira, er brúðgumarnir áttu að eiga. Var yfir
      þeim borið á steindum stöngum klæði, hvat er skyggja skyldi þeira bjarta búnað ok fögru ferð,
      til þess er þær váru í sæti komnar. Var þá klæðit burt tekit. Bar þá eigi lit af lit, hörund
       <pb n="458"/> ok hár skínanda ok gull glóanda með gimsteinum beranda. Sýndust þá öllum
      Álfhildr ok Þóra fölvar á lit hjá Ingigerði. Var nú veizla in virðuligasta, ok at þessari
      veizlu gekk Hrólfr at eiga Ingigerði, en Stefnir Álfhildi, Haraldr Þóru. Þessi veizla var sjau
      nætr standandi með sama sett ok skipan verandi sem ek er nú greinandi, með heiðr ok prís
      endandi, brúðgumar með góðum gjöfum alla tígnarmenn reifandi ok þeim sína þar kvámu þakkandi,
      en hverr til sinna heimkynna farandi, þeira ráð sem ok mikilmennsku lofandi ok allir með
      vináttu skiljandi. Tókust nú með þeim góðar ástir. Var Haraldr konungr ekki lengi í Danmörk,
      áðr hann bjóst heim til Englands. Skildi hann við Stefni, mág sinn, ok Hrólf með vináttu ok
      fór síðan í ríki sitt. Var Þóra drottning með honum, ok settust um kyrrt. Áttu þau börn saman,
      þótt þau sé eigi nefnd. England er kallat gagnauðigast land af Vestrlöndum, því at þar er
      blásinn allr málmr, ok þar fellr hveiti ok vín, ok alls konar sæði má þar hafa. Eru þar ok
      klæði gerð ok margháttaðir vefir meir en í öðrum stöðum. Lundúnaborg er þar höfuðstaðr ok
      Kantaraborg. Þar er Skarðaborg ok Helsingjaborg, Víncestr ok margir aðrir staðir ok borgir, er
      hér eru eigi nefndir. Stefni var gefit jarlsnafn yfir allt Jótland, ok sat hann optast í
      Rípum. Danmörk er mjök sundrlaus, ok er þar Jótland mestr hluti ríkis. Þat liggr it syðra með
      hafinu. Jótlandssíða er kölluð vestan frá hafinu, Vandilskaga ok suðrr til Rípa. Í Jótlandi
      eru margir höfuðstaðir, syðst í Heiðabæ, annarr í Rípum, þriði í Árósi, fjórði í Vébjörgum;
      þar taka Danir konung sinn. Limafjörðr er á Jótlandi. Hann gengr af norðri til suðrs, en í
      innanverðum firðinum gengr Haraldseið vestr til hafsins. Þar lét Haraldr konungr Sigurðarson
       <pb n="459"/> draga yfir skip sín, þá hann fór undan ófriði Sveins konungs. Fyrir vestan
      Limafjörð liggr Vandilsskagi. Honum víkr til norðrættar. Í Jörungi er þar höfuðstaðr. Milli
      Jótlands ok Fjóna gengr inn Álfasund. Á Fjóni er höfuðstaðr í Óðinsey. Milli Fjóna ok Sjálands
      gengr Beltissund. Í Sjálandi er höfuðstaðr í Róiskeldu. Fyrir norðan Sjáland gengr inn
      Eyrarsund ok þar fyrir norðan Skáney. Þar er höfuðstaðr í Lundum. Milli Jótlands ok Skáneyjar
      liggja mörg stór eylönd. Þar er Sámsey, Álsey, Láland, Langaland. Borgundarhólmr liggr austr í
      hafit. Höfðu Skjöldungar í þenna tíma þetta ríki, en þó höfðu aðrir konungar ok jarlar ekki
      minna ríki at ráða en þeir í Danmörk, þótt Sköldungar bæri hæri tígn fyrir sakir nafns ok
      ættar. </p>
    </div>

    <div type="textpart" subtype="chapter" n="38">
     <p> Svá er hér sagt, at Stefnir jarl muni ekki langlífr verit hafa ok ætti ekki barn, svá at ór
      barnæsku kæmist. Þeir Hrólfr ok Stefnir skildust með mikilli vináttu ok heldu sínum
      félagsskap, meðan þeir lifðu báðir. Ekki er þess getit, at Hrólfr kæmi til Hringaríkis síðan.
      En þat er sagt, at þat sumar fór Haraldr vestr til Englands. Sigldi Hrólfr af Danmörk austr
      til Hólmgarða með tíu skipum ok Ingigerðr með honum. Var Hrólfr þar til konungs tekinn yfir
      allt Garðaríki með ráði konungsdóttur ok annarra ríkismanna. Þriðjungr Garðaríkis er kallaðr
      Kænugarðar. Þat liggr með fjallgarði þeim, er skilr Jötunheima ok Hólmgarðaríki. Þar er ok
      Ermland ok fleiri önnur smáríki. Hrólfr stýrði nú ríki sínu með mikilli virðing. Var hann bæði
      vitr ok stjórnsamr. <pb n="460"/> Þorðu engir höfðingjar á hann at herja sakir hans frægðar ok
      hreysti. Unnust þau mikit Hrólfr ok Ingigerðr, ok áttu þau mörg börn. Hreggviðr hét sonr þeira
      ok var mikill fyrir sér. Hann fór í hernað í Austrveg ok ekki aptr síðan. Þat er fróðra manna
      sögn, at annarr sonr Hrólfs hafi verið Óláfr konungr í Danmörk, er Helgi inn frækni herjaði á,
      en Hrómundr Gripsson veitti Óláfi, sem segir í sögu hans, ok drap Helga, ok þær Dagný ok
      Dagbjört væru dætr Hrólfs, er græddu Hrómund. En þat er eigi ritat, hvárt þær váru börn
      Ingigerðar eða eigi. Þriði sonr Hrólfs hét Hörðr, faðir Kára, föður Hörða-Knúts. Þat er sagt,
      at Hrólfr yrði gamall maðr, en eigi er þat greint, hvárt hann var sóttdauðr eða með vápnum
      veginn. Nú þótt þessi saga þykki eigi samhljóða verða öðrum sögum, þeim er at ganga þessu
      máli, um manna nöfn ok atburði, hvat er hverr vann eða gerði með frægð eða vizku, fjölkynngi
      eða svikum eða hvar höfðingjarnir ríktu, þá er þat líkligast, at þeir, er skrifat hafa ok
      samsett þessi tíðendi, muni eitthvert hafa fyrir sér haft, annathvárt forn kvæði eða fróðra
      manna sögn. Munu þær ok fár eða engar fornra manna sögur, at menn vili með eiðum sanna, at svá
      hafi verit sem sagðar eru, því at flestar verða orðum auknar, verða ok eigi öll orð ok atvik
      greind í sumum stöðum, því at flest er seinna en segir. Stendr því bezt at lasta eigi eða
      kalla lygð fróðra manna sagnir, nema hann kunni með meirum líkendum at segja eða orðfæriligar
      fram at bera. Hafa ok forn kvæði ok frásagnir meir verit fram sett til stundligrar gleði en
      ævinligs átrúnaðar. Verðr ok fátt svá ólíkliga sagt, at eigi finnist sönn dæmi til, at annat
      hafi svá orðit. Þat er ok sannliga ritat, at guð hefir lánat heiðnum mönnum einn veg sem
      kristnum <pb n="461"/> vit ok skilning um jarðliga hluti, þar með frábæriligan fræknleik,
      auðæfi ok ágæta skapan. Nú verðr hér endir á þessu máli frá Hrólfi Sturlaugssyni ok hans
      afreksverkum. Hafi hverr þökk, er hlýðir ok sér gerir skemmtan af, en hinir ógleði, er angrast
      við ok ekki verðr at gamni. Amen. </p>
    </div>


   </div>
  </body>
 </text>
</TEI>
