<?xml version="1.0"?>

<?xml-model href="http://www.stoa.org/epidoc/schema/latest/tei-epidoc.rng" schematypens="http://relaxng.org/ns/structure/1.0"?>
<TEI xmlns="http://www.tei-c.org/ns/1.0">
 <teiHeader>
  <fileDesc>
   <titleStmt>
    <title>Ásmundar saga kappabana</title>
    <editor>Guðni Jónsson and Bjarni Vilhjálmsson</editor>
    <respStmt>
     <resp> Prepared under the supervision of: </resp>
     <name>Dr. Zoe Borovsky, server.fhp.uoregon.edu/norse/ </name>
    </respStmt>
   </titleStmt>
   <publicationStmt>
    <publisher>Trustees of Tufts University</publisher>
    <pubPlace>Medford, MA</pubPlace>
    <authority>Perseus Project</authority>
   </publicationStmt>
   <sourceDesc>
    <biblStruct>
     <monogr>
      <title>Ásmundar saga kappabana</title>
      <editor>Guðni Jónsson and Bjarni Vilhjálmsson</editor>
      <imprint>
       <pubPlace>Reykjavík</pubPlace>
       <publisher>Bókaútgáfan Forni</publisher>
       <date>1943-1944</date>
      </imprint>
     </monogr>
    </biblStruct>
   </sourceDesc>
  </fileDesc>

  <encodingDesc>
   <refsDecl>
    <refState unit="chapter" n="chunk"/>
   </refsDecl>
  </encodingDesc>

  <profileDesc>
   <langUsage>
    <language ident="non">Old Norse</language>
   </langUsage>
  </profileDesc>
  <revisionDesc>
   <!--
<change><date>12/10/04</date>
<respStmt><resp> Prepared under the supervision of: </resp><name>BDK</name><name>ed.</name></respStmt>
<item>
$Log: Asmundar_non.xml,v $
Revision 1.1  2009-12-09 18:06:28  rsingh04
moved more xml files around based on copyright status

Revision 1.1  2004/12/13 20:17:24  mimno
TEIzed sagas

</item>
</change>
-->
   <change when="2014-11-13" who="Stella Dee">converted to EpiDoc</change>
  </revisionDesc>
 </teiHeader>
 <text xml:lang="non">
  <body>
   <div type="edition">


    <div type="textpart" subtype="chapter" n="1">
     <p>
      <pb n="289"/> BUÐLI er konungr nefndr. Hann réð fyrir Svíþjóðu, ríkr ok ágætr. Þat var háttr
      hans at elska mjök smiðu, þá er hann fekk hagasta ok honum gerði gersemar. Hann átti
      drottningu ok dóttur, er Hildr hét. Þat varð þar til tíðenda, at drottning andaðist, ok var
      konungr kvánlauss. Þess er getit, at eitt kveld kómu tveir menn til konungs ok gengu fyrir
      hann með kveðju. Konungr spurði, hverir þeir væri, en annarr nefndist Olíus, en annarr Alíus,
      "ok vildim vit hér vetrvist þiggja." Hann spurði, er þeir væri hagleiksmenn nokkurir eða búnir
      við íþróttum. Þeir kváðust kunna at gera hagliga hvern hlut, þann er smíða skyldi. Konungr
      vísaði þeim til sætis ok bað þá þar vera. Í þenna tíma var með konungi boð nokkut, en um
      kveldit kómu í höllina smiðir konungs ok sýndu honum smíðit, gull eða vápn. Svá gerðu þeir
      ávallt, ef menn kómu þangat, konungi til frægðar. Allir menn lofuðu smíði þeira nema gestir.
      Þeir ræddu fátt um. Knífr <pb n="290"/> einn var í því smíði vandaðr. Þetta var sagt konungi,
      ok kveðst hann ætla, at þeir mundi eigi betr smíða. Hann kallar þá til sín ok mælti: "Hví eru
      þit svá tregir til at lofa þat smíði, er hér er fram borit, eða kunni þit betr at gera?" Þeir
      kváðu konung þat reyna mega, ef hann vildi, at smíði þetta mundi eigi mikils vert hjá því.
      Konungr bað þá gera þá smíð, er til afbragðs mætist, "ef þit vilið eigi vera falsarar." Þeir
      kváðust brátt munu reyna, at þessi smíð er lítils verð ok eigi góð. Þeir settu knífinn í rönd
      borðsins fyrir konung, ok lá hjá þegar eggin. Þeir báðu konung þar taka við gersemi sinni, en
      kváðust freista mundu at gera annan kníf. Konungr bað þá svá gera, ok síðan gerðu þeir kníf
      einn ok færðu konungi. Hann brá á kamp sér, ok tók af kampinn ok skinnit, svá at í holdi nam
      staðar. Konungr mælti: "Þat mun satt vera, at þit munuð hagir menn, ok nú skulu þit gera mér
      gullhring," ok svá gerðu þeir ok færðu konungi. Hann leit á ok mælti: "Þat er rétt sagt, at ek
      hefi eigi sét meiri gersemi í einum gullhring," ok svá mæltu allir, er sá. Konungr kvað slíkt
      tíginna manna þjónustumenn, ok síðan mælti hann: "Nú skulu þit gera mér tvau sverð, þau er
      eigi beri minna af öðru smíði en þessi smíð ykkur, ok þeim sé hvergi þess til höggvit, er þau
      bíti eigi." Olíus kveðst þat eigi vilja ok lézt eigi örvænt þykkja, at nokkut mikit mundi á
      liggja, ef þeir gerði nauðgir, ok kvað til hófs bazt at búa. Konungr kvað þá gera skyldu,
      hvárt er þeir gerðu nauðgir eða eigi. Síðan setjast þeir til smíðar ok gerðu tvau sverð,
      sérhvárr þeira, ok gengu síðan fyrir konung ok sýndu honum sverðin. Konungr leit á, ok sýndust
      honum vænlig, "eða hverir fylgja kostir?" Olíus segir, hann kvað hann því hvergi mundu til
      höggva, at þat mundi eigi <pb n="291"/> bíta, "ok hygg ek á því munu vera enga annmarka."
      Konungr segir: "Þá er gott, ok verðum vér at reyna, hversu staðgott væri," ok skaut oddinum í
      öndugissúlu, ok lagðist lítt sverðit, ok síðan reisti hann þat í glugg einum. Smiðrinn kvað
      þat ofraun sverðinu ok lét þat til höggs búit, en eigi til reistingar. Konungr kvað þat eigi
      mundu högg standast, ef þat brotnaði í slíkum tilraunum. Ok nú reyndi hann þat sverð, er Alíus
      hafði gert, ok hljóp þat aptr sem skíð, ok at öllu var þat vænligra en hitt, ok stóðst
      hvárttveggja þær raunir, er konungr gerði. Konungr mælti: "Þetta er enn betra, er Alíus hefir
      gert, ok er hvárttveggja gott, eða hver náttúra fylgir?" Alíus segir: "Þat, herra, ef þau
      mætast á lopti, ok sé þau í móti borin, þá mun mitt sverð framar, ok má þó kalla kosti eina ok
      jafna." Síðan tók konungr þat sverð, er Olíus hafði gert, ok vildi brjóta, ok þá brast sverðit
      við hjaltit. Konungr bað hann betra sverð gera, ok síðan gekk hann reiðr til smiðju ok gerði
      sverð ok fekk þat konungi. Hann hafði nú allar slíkar raunir sem við it fyrra, ok stóðst þetta
      allar. Konungr mælti: "Nú hefir þú vel gert, eða er nú ekki hér á til vandkvæðis?" Hann segir:
      "Járngott er sverð, enda munu nú nokkur forföll á liggja til hamingju brots, því at þat mun
      verða at bana inum göfgustum bræðrum, dóttursonum þínum." Konungr mælti: "Spá þú manna
      armastr; nú skal bræðrum at bana verða ok þó ógöfgum," ok hjó til hans, en þeir váru þá
      horfnir með skjótri brautför ok neyttu þá innar neðri leiðar. Konungr mælti: "Þetta eru miklir
      óvinir, ok við því skal vinna, at sverð geri mannigi mein." Konungr lét þá gera stokk at
      sverðinu með blýi ok lét sökkva niðr í Löginn hjá Agnafit. <pb n="292"/>
     </p>
    </div>

    <div type="textpart" subtype="chapter" n="2">
     <p> Helgi hét konungr ágætr. Hann var hermaðr mikill. Helgi fór með herskipum á fund Buðla
      konungs ok gerði honum orðsending, at hann mundi þar friðmaðr vera, ok kveðst vilja kannast
      við hann ok þiggja at honum veizlu. Konungr tók því vel. Helgi konungr gekk upp til hallar ok
      fekk þar góðar viðtökur. Hildibrandr hét faðir Helga konungs, er réð fyrir Húnalandi. Helgi
      konungr mælti þá: "Birta mun ek minn vilja til yðar með tilmæli ráðahags við dóttur yðra. Má
      ek sjá hvárttveggja at þessu sæmd, mik til landvarnar við yðr, en ríki yðart til móts." Buðli
      konungr segir: "Ek vil yðru erendi vel svara með samhuga hennar við oss." Ok síðan var þetta
      mál kært við hana, en hún geldr til samþykki vilja föður síns, ok er nú aukin veizlan eptir
      tíginna manna sið, ok fær Helgi konungr Hildar, dóttur Buðla konungs, ok síðan váru þeir mágar
      samhuga, ok var Buðla konungi mikit traust at Helga konungi. Þau Hildr áttu son, er
      Hildibrandr hét, er manna var vænstr, ok þegar er hann dróst á fætr, þá mælti Helgi konungr,
      faðir hans: "Þinn fóstrfaðir skal vera Hildibrandr inn ríki, faðir minn, í Húnalandi, ok er þá
      vænst, at þín forlög verði mátuligust." Helgi konungr sendi nú þangat sveininn. Hildibradr
      konungr tók ágætliga við honum ok kveðst vænta, at þar mundi upp fæðast einn kappi. Eptir þat
      fór Helgi konungr í hernað, en Buðli konungr gerðist gamall löndum at stýra. <pb n="293"/>
     </p>
    </div>

    <div type="textpart" subtype="chapter" n="3">
     <p> Álfr hét konungr, er réð fyrir Danmörku. Dóttir hans hét Æsa in fagra. Hún var fræg víða um
      lönd af vænleik sínum ok hannyrðum. Áki hét einn ríkr kappi í Danmörku. Hann var í kærleikum
      miklum við konung, ok Álfi konungi var at honum mest traust. Konungr kallaði hann til sín ok
      mælti: "Hernað viljum vér drýgja í sumar ok taka þat ríki undir vára eign, er áðr liggr
      gæzlulaust, en þó frami at, ef náist." Kappinn svarar: "Herra, hvar viti þér ríki falt?"
      Konungr mælti: "Buðli konungr er nú örvasi at aldri, ok viljum vér leggja undir oss hans
      ríki." Áki segir: "Eigi vil ek þess letja at gera stórræði, ok mun enn sem fyrr eptir
      framaverk, at þér munuð laun hyggja vinum yðrum fyrir sitt starf." Síðan bjuggu þeir Álfr
      konungr ok Áki her sinn ok herjuðu í Svíþjóð á ríki Buðla konungs ok gerðu þar mikit hervirki
      í manndrápum ok fjárupptektum. En er Buðli konungr spyrr þetta, stefnir hann saman sínum her
      ok fær lítit lið, er styrkr Helga, mágs hans, var fjarri, en þó helt hann sókn upp ok var
      borinn ofmagni ok fell í þeiri orrostu, en Álfr konungr tók at herfangi dóttur hans ok
      allmikit fé, ok fara nú heim við svá búit. Þá mælti Álfr: "Svá hefir oss til handa borizt, at
      vér höfum gnógt ríki ok fé, en fyrir þitt liðsinni, Áki, vil ek gifta þér Hildi Buðladóttur,
      þótt hún eigi áðr bónda." Áki segir: "Hver munu önnur skapfelldri laun en þessi? Ok eigi þykki
      mér at verra, þótt Helgi konungr eigi hana áðr." Eptir þat gekk Áki at eiga Hildi, ok áttu þau
      einn <pb n="294"/> son. Sá hét Ásmundr. Hann var snemma mikill ok sterkr ok lagðist í víking,
      þegar hann mátti, ok braut undir sik mikinn hermanna afla. </p>
    </div>

    <div type="textpart" subtype="chapter" n="4">
     <p> Nú er þar til máls at taka, er Hildibrandr er, bróðir hans, sonr Helga konungs, en Helgi
      konungr fell í hernaði. Hildibrandr braut undir sik mikinn afla ok sveimaði víða með her sinn.
      Hann var mægðr við þann konung, er Lazinus hét. Hann var einn inn ríkasti konungr. Hann sótti
      þangat með vinganarorðum til mágs síns, ok var honum þar vel fagnat. Hann tók nú at gerast
      framgjarn mjök, er aflinn óx. Þá váru hertugar göfgir ok ættstórir í Saxlandi. Hildibrandr
      Húnakappi fór nú á hendr þeim ok kvaðst vilja, at þeir gerði honum slíka virðing sem hann
      beiddi eða þeir mundi sem aðrir sæta afarkostum. Þeir hertugarnir áttu systur, ok var hún mest
      at ráðum, því at hún var þeira vitrust. Síðan áttu þau eintal ok ætlast fyrir, hvat af skyldi
      kjósa. Hún kvað þat meira ráð at vægjast til hans með skattgjaldi en eiga orrostu, "ok er þat
      ráð at ætla sér hóf, en snúast þá til mótstöðu, er styrkr er nokkurr," kvað hér svá mundu fara
      sem í öðrum stöðum, at hann mun sigrast. Síðan sögðu þeir hertugarnir, at þeir vilja játa
      honum skattgjaldi. Hann kvað þat forsjáligt, ok sættast á þat. Hildibrandr Húnakappi braut nú
      margar þjóðir undir sik. Hann spyrr nú þau tíðendi, fall Buðla konungs, móðurföður síns. Hann
      stefndi þá her at sér af nýju ok kvaddi þings. Hann mælti, kvað mönnum kunnigt, hverr vandi á
      var, at fara í hernað, en lét eigi <pb n="295"/> at högum til skipt, ef herja skyldi á víkinga
      eða á aðra menn fyrir litla sök eða enga, en hefna eigi móðurföður síns. Eptir þat flutti hann
      herinn í ríki Álfs konungs ok kvað Dani hafa kennt atför um búshagi. Hann lét eisa eldum ok
      brenna víða. Álfr konungr sótti nú í mót með her sinn, ok þegar þeir fundust, börðust þeir.
      Hildibrandr Húnakappi hafði berserkja náttúru, ok kom á hann berserksgangr. Ekki var Áki
      hertugi við þessa orrostu, því at hann var í hernaði. Hildibrandr Húnakappi gekk í gegnum
      fylkingar Álfs konungs, ok var illt fyrir honum at verða. Hjó hann á tvær hendr sér ok sótti
      grenjandi at konungsmerkinu, ok í þessi orrostu fell Álfr konungr ok margt lið hans, ok eptir
      þat fóru Húnar aptr. Hildibrandr gerist þá allra manna frægastr ok sat jafnan at búum sínum á
      vetrum, en herjaði á sumrum. </p>
    </div>

    <div type="textpart" subtype="chapter" n="5">
     <p> Þar er nú til máls at taka, er Ásmundr Ákason var í hernaði, ok þótti víkingum hann ósvífr
      í atlögum ok harðgerr. Eyvindr skinnhöll hét maðr, danskr at ætt, vænn maðr, ríkr ok auðigr ok
      barst á mikit. En er þeir feðgar, Áki ok Ásmundr, kómu ór hernaði, þá váru þeim sögð þessi
      tíðendi, fall Álfs konungs. Þeir sátu nú í kyrrðum. Ásmundr vissi eigi frændsemi milli þeira
      Hildibrands, því at móðir hans sagði honum ekki frá. Eyvindr skinnhöll fór á fund Æsu innar
      fögru konungsdóttur ok kveðst mæla vilja til ráðahags við hana, kvað henni vera kunnigan
      mannasóma sinn ok fjáreign, ætt hans ok framkvæmd. Hún kveðst hafa mundu við <pb n="296"/> ráð
      vina inna um annsvör. Eptir þetta berr hún málit fyrir þá Áka ok Ásmund, fóstbróður sinn. Áki
      kveðst þessa ekki mundu fýsa. Þá mælti Ásmundr: "Ekki skaltu eiga Eyvind. Mik skaltu eiga."
      Hún segir: "Fóstbróðir, meira hefir hann nú yfirlæti í landinu ok býr ríkuligar, en þat munda
      ek ætla, at þú mundir hafa manndóm meira." Ásmundr mælti: "Legg til hamingju þína með mér, ok
      má þá verða báðum okkr vegr at þessi ráðagerð." Hún mælti: "Þann ykkarn skal ek eiga," segir
      hún, "er mér fær fegri hendr í haust ór hernaði." Síðan lögðu þau niðr þessa umræðu, ok
      lögðust þeir í hernað báðir eptir vanda, ok hætti Ásmundr opt með miklum háska til stórfanga
      ok aflaði svá fjár ok frama, en Eyvindr var optliga hjá matgerðarmönnum ok lét eigi ganga
      glófa af hendi sér. En er at hausti kom, sóttu þeir báðir á fund konungsdóttur, hvárr með
      sínum mönnum. Eyvindr gekk fyrri fram ok bað konungsdóttur líta á sínar hendr. Æsa in fagra
      mælti: "Vel hafa þessar hendr varðveittar verit ok eru hvítar ok fagrar, hafa lít litat sik í
      blóði né ófegraðar í höggum. Sjám nú, Ásmundr, þínar hendr," segir hún. Hann rétti fram sínar
      hendr, ok váru þær öróttar ok heldr dökkvar af blóði ok vápnabiti, ok er hann brá frá
      klæðunum, þá váru þær hlaðnar hringum gulls til axlar. Þá mælti konungsdóttir: "Þat mun þó
      mitt atkvæði, at Ásmundar hendr sé fegri með öllu saman, ok ertu, Eyvindr, frá ráðinn þessum
      ráðahag." Ásmundr mælti: "Þá mun ek til kosinn, frú." Hún segir: "Fyrr skaltu hefna föður
      míns, því at þann einn samir mér mann at eiga, er þess rekr réttar ok viðr sér frama á
      Hildibrandi Húnakappa." Þá mælti Ásmundr: "Hversu má hann vinnast, er engi sigrast <pb n="297"
      /> á honum, eða hvert ráð leggr þú til?" Hún segir: "Heyrt hefi ek, at sverð sé fólgit í
      Leginum hjá Agnafit, ok heyrt hefi ek ummæli á því, ef þat sverð væri borit í móti því, er
      Hildibrandr hefir, at hans sverð skyldi undan láta. En í nánd vatninu býr gamall bóndi, vinr
      minn, ok mun hann gera þér farargreiða með mínu tilstilli." Ásmundr kvað þat mundu á finnast,
      at hann var gjarn til ráðahags við hana, ef hann segði sik í þessa hættu. Eptir þetta fór
      Ásmundr einn saman til bóndans ok sagði honum sitt erendi ok orðsending konungsdóttur. Bóndinn
      bað hann velkominn. Hann horfði mjök á Ásmund of kveldit. Ásmundr mælti: "Hví horfir þú á
      mik?" Hann kvað sök til vera. Ásmundr mælti: "Hversu lengi hefir þú hér búit?" Hann kveðst þar
      hafa búit allan aldr sinn, "en þar hygg ek nú at því, at hér gistu fyrir löngu sendimenn Buðla
      konungs, en þeir fóru með Hildibrand til fóstrs til Hildibrands konungs, en þik hefi ek sét
      annan vænligastan en hann ok honum líkastan at svip." Ásmundr mælti: "Eigi veit ek, at með
      okkr sé nein skylda, eða hvat veiztu til sverðs þess, hvar fólgit sé, er afrek er frá sagt?"
      Hann segir: "Hér var ek, þá er því var sökkt, ok gerla hefi ek mið til, hvar þat er fólgit, ok
      mun enn ver óspillt, at því er ek hygg." Þá mælti Ásmundr: "Fyrir orðsending konungsdottur þá
      flyttu mik þangat." Hann kvað svá vera skyldu. Hann hafði með sér flikki stór ok eldiskíð.
      Ásmundr mælti: "Hvat skal þetta, búandi?" Hann svaraði: "Ærit mun þér kalt, er þú kemr upp,
      þótt þú bakir þik við þetta." Ásmundr mælti: "Þú ert ráðugr mjök." Síðan fóru þeir á skipi, ok
      þá er minnst varir Ásmund, mælti búandi: "Hér svána." Síðan hljóp Ásmundr fyrir borð ok
      kafaði, ok er hann kom upp, þá <pb n="298"/> vildi hann niðr öðru sinni. Bóndi mælti: "Þat
      hæfir þér eigi, bakastu nú ok snæð," ok svá gerir hann. Ok öðru sinni, er hann kafar, kennir
      hann stokksins ok lyptir nokkut svá ok fór upp ok bakaðist. Ok nú þriðja sinn kafar hann, ok
      náir hann stokkinum, ok fluttu þeir hann til lands, ok þá hjó Ásmundr upp stokkinn með öxi, ok
      gekk af hyrnan, er kom í sverðs eggina. Ásmundr mælti: "Vel hefir þú veitt, karl, ok þigg af
      mér einn gullhring fyrir þitt starf, ok vitja mín kunnliga, ef þú þarft." Karl þakkaði honum
      vel, ok skildust. Eptir þat fór Ásmundr heim ok segir konungsdóttur. Hún sagði: "Nú er mikit
      at unnit, ok muntu vera ágætr maðr. Nú er ráð fyrir hendi: Ek vil senda þik til þeira hertuga
      í Saxlandi, er ríkit hafa misst fyrir Hildibrandi, ok til systur þeira, því at hún er vitr
      kona, ok er þat mitt ráð at gerast þaðan til slíkra hluta sem þá vill í hendr bera, því at
      flesta get ek stopalt ganga fyrir þér við áræði þitt ok góðan vápnakost." Ok síðan fór Ásmundr
      í braut. </p>
    </div>

    <div type="textpart" subtype="chapter" n="6">
     <p> Nú er at segja, hvat í Saxlandi er, at einn dag tók systir hertuga til orða: "Svá vísa mér
      draumar til sem oss muni sækja heim ágætr maðr, sá er oss muni verða at mikilli hamingju ok
      váru ríki." Þeir bræðr tóku því vel, ok um kveldit þess dags sá þeir ríða at höllinni mikinn
      mann með ágætligum vápnum, ok hertugarnir gengu í móti honum ok buðu honum þar. Hann lézt þat
      þigja mundu. Þeir settu hann milli sín, en systir þeira skenkti ok settist síðan á tal við
      hann ok bræðr hennar. Hún mælti þá: "Ekki er oss mjök kunnigt um <pb n="299"/> yðra hagi, en
      sjá kunnu vér þat, at mikill tígnarsvipr er yfir yðr, ok trúum vér, at nokkut gott leiði oss
      af þér ok þinni hérkvámu. Nú munu þér heyrt hafa, hverja nauð vér þolum fyrir ofríki
      Hildibrands Húnakappa. Vér gengum fyrst undir skattgjald, en nú skulum vér mæta á hverjum
      misserum hólmgönguboðum af hans berserkjum, ok skal æ bú standa við hverja hólmgöngu. Höfum
      vér nú svá misst bæði manna várra ok búa, ok nú eru eigi meir eptir en tólf bú várs
      hertugadæmis." Ásmundr svarar: "Frú," segir hann, "mikinn skaða kærið þér fyrir mér, ok
      nauðsyn væri at hepta þenna storm, ok til þess em ek hér kominn at verja yðvart ríki, ef ek
      fæ." Hertugarnir segja, at skammt mun líða, áðr kraft mun vera hólmgöngu. Ásmundr svarar: "Þá
      verðr því at svara." Hann er nú þar í góðu yfirlæti. </p>
    </div>

    <div type="textpart" subtype="chapter" n="7">
     <p> Nú er at segja frá Lazino konungi ok Hildibrandi Húnakappa, mági hans. Hildibrandr segir:
      "Mun eigi kominn sá tími, er hólmgöngu skal reyna við hertugana ok menn þeira? Nú væri eigi
      torsóttligt at ná þeim búum, er eptir eru." Konungr mælti: "Gerum heldr mann til þeira ok
      vita, ef auðvellligar fáist." Sá maðr hét Vöggr, er sendr var. Frá hans ferð er ekki sagt,
      fyrr en hann kemr til hertuganna. Hann gekk í höllina ok fyrir borð ok mælti síðan: "Lazinus
      konungr ok inn ríki Hildibrandr Húnakappi vilja vita, hvárt þit vilið koma til hólmstefnu eða
      láta þrautlaust þat, er eptir er." Hertugarnir svara: "Svá er nú komit, ef of mikil þykkir vár
      eiga, at lítit er at missa hjá því sem góðra drengja." Ásmundr mælti: "Hví mæli þit svá? Mun
       <pb n="300"/> eigi því meiri nauðsyn at halda, er minna er eptir?" Vöggr horfir á hann.
      Ásmundr mælti: "Hví horfir þú svá þrátt á mik?" Hann segir: "Þat berr til, at ek hefi eigi sét
      inn þriðja mann jafnvirðuligan sem þit Hildibrandr eruð. Hann er ljósari, en þú ert eigi
      óharðmannligri, ok spurt hefir Hildibrandr, at ókuðr maðr var hér kominn með góð vápn, ok ek
      skylda sjá þitt sverð." Ásmundr bað hann ráða. Hann leit nú á ok mælti: "Hér fara vápnin eptir
      yfirsýn þeira, er eigu. Hitt er bjartara ok gert betr, en eigi er þat snarpara." Ásmundr
      kveðst eigi þat vita, "en vita munt þú vilja þitt erendi." Hann kvað svá vera. Ásmundr mælti:
      "Seg svá höfðingjum yðrum, at koma mun maðr af hendi hertuganna til hólmstefnu." Nú reið Vöggr
      heim ok kvaddi konung ok Hildibrand. Hildibrandr mælti: "Hver svör kanntu at segja af ráðagerð
      hertuganna?" Vöggr svarar: "Þess er mér ván, at þeir ljúgi eigi hólmstefnu." Hildibrandr
      mælti: "Þó eru þeir nú mjök herðir, eða veldr því sá inn ókunni maðr, eða með hverjum svip
      sýndist þér hann? Þú ert glöggþekkinn." Vöggr segir: "Hans yfirbragð er með því, at hann er
      látaðr vel ok alllíkr yðr í augum, ok sýndist mér líkligr til, at vera muni ofrhugi, ok þat
      sverð hefir hann, er ek sá ekki jafnlíkt því, sem þú hefir, ok þat hygg ek, at ór einum afli
      sé borit." Hildibrandr mælti: "Mikit finnst þér um þenna mann. Ætlar þú eigi, at mitt sverð
      muni vera jafnt hans sverði eða hann muni minn jafningi vera?" Vöggr svarar: "Eigi veit ek,
      hvárt hann er þinn jafningi. Hitt veit ek, at sá, er berst við hann, at hann kemr í þá raun,
      at hann er víst dugandi maðr." Hildibrandr mælti: "Framarla segist þér frá." Ok nú lætr
      Hildibrandr einn af sínum köppum ríða til hólmstefnu. <pb n="301"/>
     </p>
    </div>

    <div type="textpart" subtype="chapter" n="8">
     <p> Ok nú er Ásmundi sagt, ok nú biðr hann taka sinn hest ok sín herklæði. Hertugar mæltu: "Vér
      bjóðum þér várt lið." Hann kvað einn skyldu einum í mót koma. Hann ríðr nú þangat, sem
      hólmstefnan skyldi vera, ok nú riðust þeir at með brugðnum sverðum, ok it fyrsta högg hjó
      Ásmundr hann sundr í miðju, fleygði síðan hlutunum út á ána ok rak þá fyrir höfuðborg konungs.
      Hildibrandr mælti: "Seint sækist várum félaga at leysa þenna inn ókunna mann." Síðan mælti
      maðr einn: "Herra," segir sá, "hér mun kostr at sjá hann, er hann rekr eptir ánni, ok er nú í
      tveim hlutum." Hann mælti: "Ærit er þessi stórhöggr, ok skipizt nú tveir af várum mönnum ok
      leysið hann því skjótara af hendi." Þeir kváðu eigi þat mikit verk. Hildibrandr mælti: "Várt
      gagn er þat, ef þit vinnið skjótt sigr á honum." Ok annan dag eptir riðu þeir til vígvallar
      tveir móti Ásmundi. Hann mælti: "Hér hafa berserkir fásén lög, er tvau sverð koma í móti einu,
      en allbúinn em ek at frelsa þetta víg við ykkr tvá." Þeim þótti óvirðuligt at standa tveir
      fyrir einum ok hjuggu báðir til hans, en hann brá fyrir sik skildi ok hjó sínu höggi hvárn til
      bana. Síðan reið hann aptr til hertuganna, en þeir gengu í mót honum með fagnaði. Hann kveðst
      ætla, at aptr hefði unnizt þrjú bú þeim til handa í hans ferð. Þá mælti systir hertuganna:
      "Eigi hafa villzt várir draumar um þessa manns kvámu." Hann sat nú þar í veg miklum ok hlaut
      af þessu frægð mikla. Þetta var nú sagt Hildibrandi, ok hann mælti: "Ekki undr þykki mér
      þetta, þó at einn maðr sigri tvá menn. <pb n="302"/> Nú skal skipa fjórum mönnum í mót honum."
      Kapparnir kváðu þat auðsætt, at þeir mundu skipta honum í sundr í fjóra staði, ok nú riðu þeir
      til vígvallarins með góðum hjálmum ok hvítum brynjum ok hvössum sverðum. Nú kómu þessi tíðendi
      fyrir Ásmund ok hertugana. Þá báðu þeir, at hann skyldi fara með jafnmörgum mönnum. Hann
      kveðst eigi þat vilja, lét þat vænst, at einn mundi senn einum í móti, en kvað mikit árnast,
      ef fjögur bú fengist. Ok því næst fundust þeir. Ásmundr mælti: "Þat er auðsætt, at þér þykkizt
      lítils verðir, ok þér skipizt fjórir í móti einum, ok eigi mega þeir kappar heita, heldr
      safnaðarmenn." Þeir urðu ákafa reiðir við orð hans ok sóttu at honum þegar, en þat sverð, er
      hann bar, beit brynjur ok hjálma jafnslétt sem næfr ok eirði ekki mannsbeinum né holdi, en sá
      reiddi til, er sterkan armlegg hafði ok gott hjarta. Þeir fengu stór sár af honum, ok skammt
      var í milli, ok drap hann þá fjóra ok rak þá út á ána með hestunum. Nú fréttir Hildibrandr
      þetta ok mælti: "Er nú annathvárt, at menn várir eru minni til herskapar en vér hugðum, eða
      elligar er sá forgangsmaðr." Hann kallar þá til sín fimm ina grimmustu kappa, segir ok kvað
      þeim eigi ofætlat, þótt þeir sigraði einn mann. Þeir kváðust ætla at færa í hóf hans dul ok
      gefa dýrum hræ hans. Síðan ganga þeir út. En er Ásmundr spyrr þetta, þá mælti hann: "Í dag
      ætla ek at vinna til borðhalds mér." Þeir kváðust ætla ugga, at hann mundi of mikit ætla sér,
      en kváðust alla sæmd honum at launa eiga. Síðan hittast þeir ok börðust þegar, ok hjó Ásmundr
      stórt ok tíðum, ok lauk svá, at hann drap þá alla. En er Hildibrandr spyrr þetta, mælti hann:
      "Seint dofnar hans hönd, ok skammt skal til, at hann skal ná at berjast." Þá gerist í skálanum
      ymr mikill af grenjun <pb n="303"/> berserkjanna, er sá einn maðr skal ganga yfir svá marga
      menn. Þá mælti Hildibrandr: "Búizt nú sex várir menn, ok mætti þér þá vinna þá frægð at hefna
      várra manna." Síðan fóru þeir til hólms, ok þá er Ásmundr spyrr þetta, bjóst hann skjótt ok
      mælti: "Þat sverð hefi ek, at jafngott er at drepa með sex menn sem þrjá." Ok síðan fundust
      þeir. Þá mæltu kapparnir, at hann skyldi laust láta sverðit ok gefast upp. Hann segir: "Þat
      mun eigi at óhöggnum skildi. Er yðr ok ærin nauðsyn at hefna yðvarra manna." Síðan börðust
      þeir, ok sóttu hann fast. Hann kunni it sama lag á at höggva sverðsegginni nú ok fyrr, ok þótt
      hann fengi sár, þá linaði hann ekki sverðshöggunum ok hjó suma sundr í miðju, ok svá lauk, at
      hann drap þá alla ok fór aptr til hertuganna. Þeir gerðust fjölmennir, er ríkit vannst æ undir
      þá, ok nú er í hvers manns húsi umræða um þenna kappa. Ok enn kómu þessi tíðendi fyrir
      Hildibrand, ok mælti hann: "Rýrt verðr nú tal várra manna, eða hvat er nú eptir?" "Herra,"
      sögðu þeir, "eptir eru sex ok tuttugu." Hildibrandr svarar: "Svá mun nú mega metast heðan í
      frá, at þessi inn ókunni maðr mun taliðr með stórköppum, ok svá bleðr hann af sem vit munim
      hittast verða, en senda skal enn sjau, þá er lengi hafa í minni þjónustu verit." Síðan
      bjuggust þeir. Ásmundi var sagt nú, at eigi mundi setuefni. Hann segir: "Er þat þá eins
      snæðings hald, ef næðist sjau bú." Síðan fór hann, ok kómu í móti honum sjau kappar. Þá mælti
      Ásmundr: "Fyrir hví hleypir Hildibrandr út mönnum sínum, en sitr heima sjálfr ok etr á mik
      smámenni?" Þeir reiddust mjök við orð hans ok kváðu hann í enga raun koma skulu at berjast við
      Hildibrand. Síðan börðust <pb n="304"/> þeir, ok hversu sem at ortist, þá drap hann þá alla.
      Síðan hratt hann þeim út á ána. En er Hildibrandr frá þat, þá mælti hann: "Miklu eru nú stærri
      atburðir orðnir en vér megim láta af hyggjast. Nú skulu at honum átta berserkir, því at engum
      várum er líft við þat, ef eigi verða hefndir." Síðan grenjuðu þeir mjök ok bitu ór skjöldum,
      þat er tók. En Ásmundr var með hertugunum, ok kómu honum þessi tíðendi, at enn muni kostr at
      berjast. Þá mælti systir hertuga: "Sæmd sú, er vér létum, er nú öll aptr komin ok með meira
      mætti en vér höfum spurdaga til." Ásmundr segir: "Skulum vér til hætta, því at hann vill
      berserkjunum út egna, en engi máttr er yfir þeim, ok betra mundi, at þeira ríkdómr legðist við
      várt ríki, því at þér misstuð rangliga." Síðan reið hann í mót þeim, ok þegar þeir fundust,
      börðust þeir, ok var sá fundr lengstr, en svá lýkr, at hann drepr þá alla. En er Hildibrandr
      spyrr þetta, eiskraði hann mjök ok mælti: "Sá maðr er hamingjudrjúgr, er ekki tjóar mannmergð
      í móti. Nú skulu at honum þeir ellifu, sem eptir eru." Ok er Ásmundr spyrr þetta, þá þagnaði
      hann. Hertugarnir mæltu: "Nú viljum vér skipa liði með þér, en þú ver foringinn, ok mun þér þá
      sigrast, en þú berst eigi einn við svá marga ofrhuga." Ásmundr svarar engu, ok kom aptann, ok
      snæða menn ok fóru síðan at sofa. Ásmund dreymdi, at konur stóðu yfir honum með hervápnum ok
      mæltu: "Hvat veit óttabragð þitt? Þú ert ætlaðr at vera forgangsmaðr annarra, en þú óttast
      ellifu menn. Vér erum spádísir þínar, ok skulum vér vörn veita þér móti mönnum, er at berjast
      við hertugana, en þá, er þú hefir at reyna við þik." Við þetta spratt hann upp ok bjóst, en
      flestir <pb n="305"/> löttu hann. Síðan reið hann í mót köppunum, en þeir þóttust ráð hans í
      gaupnum hafa ok létu honum betr hent at ganga á hönd Hildibrandi en látast. Hann kvað þá sér
      eigi ófalari til dauða en þeir, sem fyrr drap hann, ok kvað þat auðvitat, at mikill mundi
      verða frægðar munur eins ok ellifu. Síðan börðust þeir, ok kringdu um hann, en hann var
      torsóttr, ok festust vápnin lítt við hann, en sverð hans beit allt þat, sem fyrir varð ok þat
      tók, ok lauk svá, at hann veitti þeim öllum bana. Hertugarnir höfðu fylgt honum ok kváðu hans
      afrek aldri mundu fyrnast, ok gerðist þat orð manna, at hann mundi eigi undan víkja, þótt
      sjálfr Hildibrandr Húnakappi kæmi í móti honum, er manna var frægastr í þann tíma. </p>
    </div>

    <div type="textpart" subtype="chapter" n="9">
     <p> Ok er Hildibrandr frá þetta, at kappar hans váru drepnir, þá kom á hann berserksgangr, ok
      snerist þegar til ferðar ok mælti: "Eigi skal þat mælt, at ek hætta mönnum mínum út, en þora
      ek eigi sjálfr at berjast." En í vanstilli þessu, er á honum var ok hann var á ferðina kominn,
      þá sá hann son sinn ok drap hann þegar. Síðan ók hann upp með ánni Rín til móts við Ásmund.
      Þann skjöld hafði hann, er á váru markaðir menn svá margir sem hann hafði drepit. En er
      Ásmundr spurði þetta, þá bjóst hann til móts við hann. En þegar er þeir fundust, þá börðust
      þeir, ok váru flest högg ærit stór. En er þeir höfðu lengi barizt af mikilli reiði, þá neytti
      Hildibrandr afls ok hjó til Ásmundar af öllu afli tveim höndum, ok í því er sverðit kom í
      hjálminn, þá brast þat sundr undir hjaltinu, ok fór brandrinn <pb n="306"/> grenjandi niðr í
      ána, en hann var þá sárr mörgum sárum. Síðan kvað hann vísur þessar: <lg>
       <l>"Mjök er vandgætt,</l>
       <l>hvé verða skal</l>
       <l>of borinn öðrum</l>
       <l>at banorði.</l>
       <l>Þik Drótt of bar</l>
       <l>af Danmörku,</l>
       <l>en mik sjálfan</l>
       <l>á Svíþjóðu.</l>
       <l>Tveir váru þeir</l>
       <l>tyrvir gjarnir</l>
       <l>Buðla nautar,</l>
       <l>nú er brotinn annarr.</l>
       <l>Svá höfðu dvergar</l>
       <l>dauðir smíðat</l>
       <l>sem engi mun</l>
       <l>áðr né síðan.</l>
       <l>Stendr mér at höfði</l>
       <l>hlíf in brotna,</l>
       <l>eru þar taldir</l>
       <l>tigar ins átta</l>
       <l>manna þeira,</l>
       <l>er ek at morði varð.</l>
       <l>Liggr þar inn svási</l>
       <l>sonr at höfði,</l>
       <l>eptirerfingi,</l>
       <l>er ek eiga gat,</l>
       <l>óviljandi</l>
       <l>aldrs synjaðak.</l>
       <l>Bið ek þik, bróðir,</l>
       <l>bænar einnar,</l>
       <l>einnar bænar,</l>
       <l>eigi þú synja!</l>
       <l>Mik skaltu verja</l>
       <l>váðum þínum,</l>
       <l>sem fjörs bani</l>
       <l>fár annars mun.</l>
       <pb n="307"/>

       <l>Nú verð ek liggja</l>
       <l>lífs andvana,</l>
       <l>mæki undaðr,</l>
       <l>þeims magnar sár."</l>
      </lg>
     </p>
    </div>

    <div type="textpart" subtype="chapter" n="10">
     <p> Eptir þat dó Hildibrandr Húnakappi, ok gerði Ásmundr virðuliga leiðslu hans ok hugði þá
      illa sínu verki. Hann hitti þá ekki hertugana ok fór þá á þann bæ, er móðir hans átti ok Æsa
      in fagra, konungsdóttir. Þá ætlar maðr at biðja hennar. Ásmundr kvað, er hann kom í
      hallardyrrnar: <lg>
       <l>"Lítt varði mik</l>
       <l>laga þeira,</l>
       <l>at mik manns einskis</l>
       <l>ófyrr kvæði,</l>
       <l>þá er mik til kappa</l>
       <l>kuru Húnmegir</l>
       <l>átta sinnum</l>
       <l>fyr jöfurs ríki.</l>
       <l>Börðumst einn við einn</l>
       <l>en endr við tvá,</l>
       <l>fimm ok fjóra</l>
       <l>fletmegninga,</l>
       <l>sex ok við sjau</l>
       <l>senn á velli,</l>
       <l>einn ek við átta;</l>
       <l>þó ek enn lifi.</l>
       <l>Þá hvarflaði</l>
       <l>hugr í brjósti,</l>
       <l>er menn ellifu</l>
       <l>ofrkapp buðu,</l>
       <l>áðr mér í svefni</l>
       <l>sögðu dísir,</l>
       <l>at ek hjörleik þann</l>
       <l>heyja skyldak.</l>
       <pb n="308"/>

       <l>Þá kom inn hári</l>
       <l>Hildibrandr</l>
       <l>Húnakappi,</l>
       <l>hann var mér ómakr,</l>
       <l>ok ek markaða</l>
       <l>meðan á honum</l>
       <l>herkumbl harðlig</l>
       <l>fyr hjálm neðan."</l>
      </lg> Eptir þat fögnuðu menn honum ve, ok var hann kallaðr Ásmundr kappabani. Konungsdóttir
      bað hann af sér reiði, þótt hún hefði verit í tilstilli um þetta, ok lét várkunn við sik, en
      lét mikit atkvæði fylgt hafa vápnunum. En þótt hann hefði reiðzt henni, þá minntist hann ástar
      hennar ok gerði brúðlaup sitt ok gekk at eiga Æsu ina fögru, en drap þann, er hennar hafði
      beðit, ok er sá eigi nefndr. Síðan gerðist Ásmundr kappabani víðfrægr ok nafnkunnugr maðr, ok
      lýkr þar þessari sögu. </p>
    </div>


   </div>
  </body>
 </text>
</TEI>
