<?xml version="1.0"?>

<?xml-model href="http://www.stoa.org/epidoc/schema/latest/tei-epidoc.rng" schematypens="http://relaxng.org/ns/structure/1.0"?>
<TEI xmlns="http://www.tei-c.org/ns/1.0">
    <teiHeader>
        <fileDesc>
            <titleStmt>
                <title>Grettis Saga</title>
                <respStmt>
                    <resp> Prepared under the supervision of: </resp>
                    <name>From snerpa.is</name>
                </respStmt>
            </titleStmt>
            <publicationStmt>
                <publisher>Trustees of Tufts University</publisher>
                <pubPlace>Medford, MA</pubPlace>
                <authority>Perseus Project</authority>
            </publicationStmt>
            <sourceDesc>
                <biblStruct>
                    <monogr>
                        <title>Grettis Saga</title>
                        <imprint>
                            <publisher>blank</publisher>
                        </imprint>
                    </monogr>
                </biblStruct>
            </sourceDesc>
        </fileDesc>

        <encodingDesc>
            <refsDecl>
                <refState n="chunk" unit="chapter"/>
            </refsDecl>
        </encodingDesc>

        <profileDesc>
            <langUsage>
                <language ident="non">Old Norse</language>
            </langUsage>
        </profileDesc>
        <revisionDesc>
            <!--
<change><date>12/5/03</date>
<respStmt><resp> Prepared under the supervision of: </resp><name>DM</name><name>ed.</name></respStmt>
<item>
$Log: grettir_non.xml,v $
Revision 1.1  2009-12-09 18:06:29  rsingh04
moved more xml files around based on copyright status

Revision 1.3  2004/03/22 14:37:37  mimno
more problems with CVS log

</item>
</change>
-->
            <change when="2014-11-13" who="Stella Dee">converted to EpiDoc</change>
        </revisionDesc>
    </teiHeader>
    <text xml:lang="non">
        <body>
            <div type="edition">

                <div n="1" type="textpart" subtype="chapter">
                    <p> Önundur hét maður. Hann var Ófeigsson burlufóts Ívarssonar beytils. Önundur
                        var bróðir Guðbjargar, móður Guðbrands kúlu, föður Ástu, móður Ólafs konungs
                        hins helga. Önundur var upplenskur að móðurætt en föðurkyn hans var mest um
                        Rogaland og Hörðaland.</p>
                    <p> Önundur var víkingur mikill og herjaði vestur um haf. Með honum var í
                        hernaði Bálki Blængsson af Sótanesi og Ormur hinn auðgi. Hallvarður hét hinn
                        þriðji félagi þeirra. Þeir höfðu fimm skip og öll vel skipuð. Þeir herjuðu
                        um Suðureyjar og er þeir komu í Barreyjar var þar fyrir konungur sá er
                        Kjarvalur hét. Hann hafði og fimm skip. Þeir lögðu til bardaga við hann og
                        varð þar hörð hríð. Voru Önundar menn hinir áköfustu. Féll margt af
                        hvorumtveggjum en svo lauk að konungur flýði einskipa. Tóku menn Önundar þar
                        bæði skip og fé mikið og sátu þar veturinn. Þrjú sumur herjuðu þeir um
                        Írland og Skotland. Síðan fóru þeir til Noregs. </p>
                </div>
                <div n="2" type="textpart" subtype="chapter">
                    <p> Í þenna tíma var ófriður mikill í Noregi. Braust þar til ríkis Haraldur lúfa
                        son Hálfdanar svarta. Hann var áður konungur á Upplöndum. Síðan fór hann
                        norður í land og átti hann margar orustur. Herjaði hann svo suður eftir
                        landinu og lagði undir sig hvar sem hann fór. En er hann kom upp á Hörðaland
                        kom í móti honum múgur og margmenni. Voru þar formenn Kjötvi hinn auðgi og
                        Þórir haklangur og þeir Suður-Rygirnir og Súlki konungur.</p>
                    <p> Geirmundur heljarskinn var þá fyrir vestan haf og var hann ekki við þenna
                        bardaga og þó átti hann ríki á Hörðalandi.</p>
                    <p> Þetta haust komu þeir vestan um haf, Önundur og hans félagar. En er þeir
                        fréttu það, Þórir haklangur og Kjötvi konungur, þá sendu þeir menn til móts
                        við þá og báðu þá liðs og hétu þeim sæmdum. Réðust þeir þá í lið með Þóri
                        því að þeim var mikil forvitni á að reyna sig og sögðust þeir vildu þar vera
                        sem ströngust væri orustan.</p>
                    <p> Fundur þeirra Haralds konungs varð á Rogalandi, í firði þeim er heitir í
                        Hafursfirði. Höfðu þeir hvorirtveggju mikið lið. Þessi orusta hefir einhver
                        verið mest í Noregi. Koma hér og flestar sögur við, því að frá þeim er flest
                        sagt er þá segir helst frá. Kom þar og lið um allt landið og margt úr öðrum
                        löndum og fjöldi víkinga.</p>
                    <p> Önundur lagði skip sitt á annað borð skipi Þóris haklangs. Var það mjög í
                        miðjum hernum. Haraldur konungur lagði að skipi Þóris haklangs því að Þórir
                        var hinn mesti berserkur og fullhugi. Var þar hin harðasta orusta af
                        hvorumtveggjum. Þá hét konungur á berserki sína til framgöngu. Þeir voru
                        kallaðir úlfhéðnar en á þá bitu engi járn. En er þeir geystust fram þá hélst
                        ekki við. Þórir barðist alldjarflega og féll á skipi sínu með mikilli
                        hreysti. Var þá hroðið með stöfnum skipið og höggvið úr tengslum skipið.
                        Seig það þá aftur milli skipanna. Lögðu konungsmenn þá að skipi Önundar.
                        Hann var fram á skipið og barðist djarflega.</p>
                    <p> Þá mæltu konungsmenn: "Þessi gengur fast fram í söxin. Látum hann hafa
                        nokkurar vorar minjar að hann hafi komið í nokkurn háska."</p>
                    <p> Önundur stóð út á borðið öðrum fæti og hjó til manns og í því var lagið til
                        hans. Og er hann bar af sér lagið kiknaði hann við. Þá hjó einn af stafnbúum
                        konungs á fót Önundar fyrir neðan kné og tók af fótinn. Önundur varð þegar
                        óvígur. Féll þá mestur hluti liðs hans.</p>
                    <p> Önundi varð komið á skip til þess manns er Þrándur hét. Hann var Bjarnarson,
                        bróðir Eyvindar austmanns. Hann var á móti Haraldi konungi og lá á annað
                        borð skipi Önundar.</p>
                    <p> Þessu næst brast sjálfur meginflóttinn. Þeir Þrándur og aðrir víkingar höfðu
                        sig þá í burt hver sem mátti, sigldu síðan vestur um haf. Önundur fór með
                        honum og Bálki og Hallvarður súgandi.</p>
                    <p> Önundur varð græddur og gekk við tréfót síðan alla ævi. Var hann af því
                        kallaður Önundur tréfótur meðan hann lifði. </p>
                </div>
                <div n="3" type="textpart" subtype="chapter">
                    <p> Þá voru fyrir vestan haf margir ágætir menn þeir sem flúið höfðu óðul sín úr
                        Noregi fyrir Haraldi konungi því að hann gerði alla útlæga, þá sem í móti
                        honum höfðu barist, og tók undir sig eignir þeirra.</p>
                    <p> Þá er Önundur var gróinn sára sinna fóru þeir frændur tíu í móts við
                        Geirmund heljarskinn, því að hann var þá frægastur af víkingum fyrir vestan
                        haf, og spurðu hvort hann vildi ekki leita aftur til ríkis þess er hann átti
                        á Hörðalandi og buðu honum fylgd sína. Þóttust þeir eiga eftir eignum sínum
                        að sjá því að Önundur var stórættaður og ríkur. Geirmundur kvað þá orðinn
                        svo mikinn styrk Haralds konungs að honum þótti það lítil von að þeir fengju
                        þar sæmdir með hernaði að menn fengu þá ósigur er að var dreginn allur
                        landslýður, og kveðst eigi nenna að gerast konungsþræll og biðja þess er
                        hann átti áður sjálfur, kveðst heldur mundu leita sér annarra forráða. Var
                        hann þá og af æskuskeiði. Fóru þeir Önundur aftur til Suðureyja og hittu þar
                        marga vini sína.</p>
                    <p> Ófeigur hét maður og var kallaður grettir. Hann var son Einars Ölvissonar
                        barnakarls. Hann var bróðir Óleifs breiðs, föður Þormóðar skafta. Steinólfur
                        var og sonur Ölvis barnakarls, faðir Unu er átti Þorbjörn laxakarl.
                        Steinmóður var enn son Ölvis barnakarls, faðir Konals, föður Álfdísar hinnar
                        barreysku. Son Konals var Steinmóður, faðir Halldóru er átti Eilífur son
                        Ketils hins einhenda. Ófeigur grettir átti Ásnýju Vestarsdóttur Hængssonar.
                        Ásmundur skegglaus og Ásbjörn voru synir Ófeigs grettis en dætur hans voru
                        þær Aldís, Æsa og Ásvör.</p>
                    <p> Ófeigur hafði stokkið um haf vestur fyrir ófriði Haralds konungs svo og
                        Þormóður skafti frændi hans og höfðu með sér skuldalið sitt. Þeir herjuðu
                        víða fyrir vestan haf.</p>
                    <p> Þrándur og Önundur tréfótur ætluðu til Írlands vestur á fund Eyvindar
                        austmanns, bróður Þrándar. Hann hafði landvörn fyrir Írlandi. Móðir Eyvindar
                        var Hlíf, dóttir Hrólfs Ingjaldssonar Fróðasonar konungs, en móðir Þrándar
                        var Helga dóttir Öndótts kráku.</p>
                    <p> Björn var faðir Þrándar og Eyvindar, son Hrólfs frá Ám. Hann stökk úr
                        Gautlandi fyrir það að hann brenndi inni Sigfast, mág Sölva konungs. Síðan
                        hafði hann farið til Noregs um sumarið og var með Grími hersi um veturinn,
                        syni Kolbjarnar sneypis. Hann vildi myrða Björn til fjár. Þaðan fór Björn
                        til Öndótts kráku er bjó í Hvinisfirði á Ögðum. Hann tók vel við Birni og
                        var hann með honum á vetrum en herjaði á sumrum þar til er Hlíf kona hans
                        lést. Eftir það gifti Öndóttur Helgu dóttur sína Birni og lét Björn þá enn
                        af herförum.</p>
                    <p> Eyvindur hafði þá tekið við herskipum föður síns og var nú orðinn höfðingi
                        mikill fyrir vestan haf. Hann átti Raförtu dóttur Kjarvals Írakonungs.</p>
                    <p> En er þeir Þrándur og Önundur komu í Suðureyjar fundu þeir þá Ófeig gretti
                        og Þormóð skafta og gerðist með þeim vinátta mikil því að hver þóttist annan
                        úr helju heimtan hafa, þann er eftir hafði verið í Noregi meðan ófriður var
                        sem mestur.</p>
                    <p> Önundur var hljóður mjög. Og er Þrándur fann það spurði hann eftir hvað
                        honum bjó í skapi.</p>
                    <p> Önundur svaraði og kvað vísu:</p>

                    <lg>
                        <l>Glatt erat mér síð mættum,</l>
                        <l>mart hremmir til snemma,</l>
                        <l>oss stóð geigr af gýgi</l>
                        <l>galdrs, élþrumu, skjaldar.</l>
                        <l>Hykk að þegnum þykki,</l>
                        <l>það er mest, koma flestum,</l>
                        <l>oss til yndis missu</l>
                        <l>einhlítt, til mín lítið.</l>
                    </lg>
                    <p> Þrándur kvað hann þar mundu þykja röskvan mann sem hann væri "er þér sá til
                        að staðfesta ráð þitt og kvænast. Skal eg og leggja orð mín til og liðsinni
                        ef eg veit hvar þú hefir hug á."</p>
                    <p> Önundur kvað honum drengilega fara en kvað kvonföngin horft hafa vænna þau
                        er slægur sé til.</p>
                    <p> Þrándur svarar: "Ófeigur á dóttur er Æsa heitir. Megum við þar til leita ef
                        þú vilt."</p>
                    <p> Önundur lést það og vilja.</p>
                    <p> Síðan töluðu þeir þetta við Ófeig. Hann svarar vel og kveðst vita að maður
                        var stórættaður og ríkur að lausafé "en jarðir hans legg eg ódýrt. Þykir mér
                        hann og eigi heill til ganga en dóttir mín er barn að aldri."</p>
                    <p> Þrándur kvað Önund röskvara en marga þá er heilfættir væru. Og með liðveislu
                        Þrándar var þessu keypt og skyldi Ófeigur gefa dóttur sinni heiman lausafé
                        því að jarðir þær sem í Noregi voru vildu hvorigir fé kaupa.</p>
                    <p> Litlu síðar fékk Þrándur dóttur Þormóðar skafta. Skyldu þær sitja í festum
                        þrjá vetur. Síðan fóru þeir í hernað á sumrum en voru í Barreyjum á vetrum.
                    </p>
                </div>
                <div n="4" type="textpart" subtype="chapter">
                    <p> Vígbjóður og Vestmar hétu víkingar. Þeir voru suðureyskir og lágu úti bæði
                        vetur og sumar. Þeir höfðu átta skip og herjuðu um Írland og gerðu mörg
                        illvirki þar til að Eyvindur austmaður tók landvörn þar. Síðan stukku þeir í
                        Suðureyjar og herjuðu þar og allt inn í Skotlandsfjörðu.</p>
                    <p> Þeir Þrándur og Önundur fóru í móts við þá og spurðu að þeir höfðu siglt inn
                        til eyjar þeirrar er Bót hét.</p>
                    <p> Nú koma þeir Önundur þar með sjö skipum. Og er víkingar sjá skip þeirra og
                        vita hversu mörg eru þykjast þeir hafa nógan liðsafla og taka til vopna
                        sinna og leggja skipunum í móti. Önundur bað þá leggja skip sín milli hamra
                        tveggja. Þar var mjótt sund og djúpt. Þar mátti einum megin að leggja og
                        eigi fleirum en fimm senn. Önundur var maður vitur og lét leggja fimm skip
                        fram í sundið svo að þeir máttu þegar láta síga á hömlu er þeir vildu því að
                        rúmsævi var mikið að baki þeim. Var og hólmur nokkur á annað borð. Lét hann
                        þar liggja undir eitt skipið og færðu þeir grjót mikið fram á hamarinn þar
                        er eigi mátti sjá af skipunum.</p>
                    <p> Víkingar lögðu að alldjarflega og þóttu hinir komnir í stilli. Vígbjóður
                        spurði hverjir þessir væru er þar voru svo kvíaðir.</p>
                    <p> Þrándur segir að hann var bróðir Eyvindar austmanns "og síðan er hér félagi
                        minn Önundur tréfótur."</p>
                    <p> Þá hlógu víkingar og mæltu þetta:</p>

                    <lg>
                        <l>Tröll hafi Tréfót allan,</l>
                        <l>tröllin steypi þeim öllum.</l>
                    </lg>
                    <p> "Og er oss það fáséð að þeir menn fari til orustu er ekki mega sér."</p>
                    <p> Önundur kvað það eigi vita mega fyrr en reynt væri.</p>
                    <p> Eftir það lögðu þeir saman skipin. Tókst þar mikill bardagi og gengu
                        hvorirtveggju vel fram. Og er festist bardaginn lét Önundur sígast að
                        hamrinum. Og þá er víkingar sáu það hugðu þeir að hann mundi flýja vilja og
                        lögðu að skipi hans og undir hamarinn sem þeir máttu við komast. Í því bili
                        komu þeir á bjargið er til þess voru settir. Færðu þeir á víkingana svo
                        stórt grjót að ekki hélst við. Féll þá fjöldi liðs af víkingum en sumir
                        meiddust svo að ekki voru vopnfærir. Þá vildu víkingar frá leggja og máttu
                        eigi því að skip þeirra voru þá komin þar mjóst var sundið. Þröngdi þeim þá
                        bæði skipin og straumur en þeir Önundur sóttu að með kappi þar er Vígbjóður
                        var fyrir en Þrándur lagði að Vestmari og vannst þar lítið að.</p>
                    <p> Þá er fækkaðist fólkið á skipi Vígbjóðs réðu menn Önundar til uppgöngu og
                        hann sjálfur. Það sá Vígbjóður og eggjaði með ákafa lið sitt. Sneri hann þá
                        í móti Önundi og stukku flestir frá. Önundur bað sína menn sjá hversu færi
                        með þeim því að Önundur var rammur að afli. Þeir skutu stubb nokkurum undir
                        kné Önundi og stóð hann heldur fast. Víkingurinn sótti aftan eftir skipinu
                        allt þar til er hann kom að Önundi og hjó að Önundi með sverði og kom í
                        skjöldinn og tók af það er nam. Síðan hljóp sverðið í stubbann þann er
                        Önundur hafði undir knénu og varð fast sverðið. Vígbjóður laut er hann
                        kippti að sér sverðinu. Í því hjó Önundur á öxlina svo að af tók höndina. Þá
                        varð víkingurinn óvígur. Þá er Vestmar vissi að félagi hans var fallinn
                        hljóp hann á það skip er yst lá og flýði og allir þeir er því náðu. Eftir
                        það rannsökuðu þeir valinn.</p>
                    <p> Vígbjóður var þá kominn að bana.</p>
                    <p> Önundur gekk að honum og kvað:</p>

                    <lg>
                        <l>Sjáðu hvort sár þín blæða,</l>
                        <l>sástu nökkuð mig hrökkva?</l>
                        <l>Auðslöngvir fékk öngva</l>
                        <l>einfættr af þér skeinu.</l>
                        <l>Meir er mörgum, snerru,</l>
                        <l>málskalp lagið, Gjalpar</l>
                        <l>brjótr erat þegn í þrautir</l>
                        <l>þrekvandr, en hyggjandi.</l>
                    </lg>
                    <p> Þeir tóku þar herfang mikið og fóru aftur í Barreyjar um haustið. </p>
                </div>
                <div n="5" type="textpart" subtype="chapter">
                    <p> Annað sumar bjuggust þeir að fara vestur til Írlands. Þá réðust þeir Bálki
                        og Hallvarður vestan um haf og fóru út til Íslands því að þaðan voru sagðir
                        landskostir góðir. Bálki nam land í Hrútafirði. Hann bjó á Bálkastöðum
                        hvorumtveggjum. Hallvarður nam Súgandafjörð og Skálavík til Stiga og bjó
                        þar.</p>
                    <p> Þeir Þrándur og Önundur komu á fund Eyvindar austmanns og tók hann vel við
                        bróður sínum. En er hann vissi að Önundur var þar kominn þá varð hann reiður
                        og vildi veita honum atgöngu. Þrándur bað hann eigi það gera, kvað það eigi
                        standa að gera ófrið norrænum mönnum, allra síst þeim er með öngri óspekt
                        fara. Eyvindur kvað hann farið hafa fyrr og gert ófrið Kjarval konungi,
                        sagði hann nú þess skyldu gjalda. Áttu þeir bræður lengi um þetta að tala
                        allt þar til er Þrándur kvað eitt skyldu ganga yfir þá Önund báða. Lét þá
                        Eyvindur sefast. Dvöldust þeir þar lengi um sumarið og fóru þeir með Eyvindi
                        í herfarir. Þótti honum Önundur hinn mesti hreystimaður. Fóru þeir til
                        Suðureyja um haustið. Gaf Eyvindur Þrándi arf allan eftir föður þeirra ef
                        Björn andaðist fyrr en Þrándur. Voru þeir nú í Suðureyjum þar til er þeir
                        kvæntust og nokkura vetur síðan. </p>
                </div>
                <div n="6" type="textpart" subtype="chapter">
                    <p> Það bar næst til tíðinda að Björn andaðist, faðir Þrándar. Og er það frétti
                        Grímur hersir fór hann til móts við Öndótt kráku og kallaði til fjárins
                        eftir Björn en Öndóttur kvað Þránd eiga arf eftir föður sinn. Grímur kvað
                        Þránd fyrir vestan haf en Björn gauskan að ætt og kvað konung eiga að erfa
                        alla útlenda menn. Öndóttur kvaðst halda mundu fénu til handa Þrándi
                        dóttursyni sínum. Fór Grímur við það á brott og fékk ekki af
                        fjárheimtum.</p>
                    <p> Þrándur spurði nú lát föður síns og bjóst þegar af Suðureyjum og Önundur
                        tréfótur með honum en þeir Ófeigur grettir og Þormóður skafti fóru út til
                        Íslands með skuldalið sitt og komu út á Eyrum fyrir sunnan landið og voru
                        hinn fyrsta vetur með Þorbirni laxakarli. Síðan námu þeir Gnúpverjahrepp.
                        Ófeigur nam hinn ytra hlut, á milli Þverár og Kálfár. Hann bjó á
                        Ófeigsstöðum hjá Steinsholti. En Þormóður nam hinn eystra hlut og bjó hann í
                        Skaftaholti. Dætur Þormóðar voru þær Þórvör, móðir Þórodds goða á Hjalla, og
                        Þórvé, móðir Þorsteins goða, föður Bjarna hins spaka.</p>
                    <p> Nú er að segja frá þeim Þrándi og Önundi að þeir sigldu vestan um haf til
                        Noregs og fengu svo mikið hraðbyri að engi njósn fór um ferð þeirra fyrr en
                        þeir komu til Öndótts kráku.</p>
                    <p> Hann tók vel við Þrándi og sagði honum frá tilkalli því er Grímur hersir
                        hafði haft um arf Bjarnar "líst mér betur komið frændi að þú erfir föður
                        þinn en konungsþrælar. Hefir þér og gæfusamlega til tekist er engi maður
                        veit um ferðir þínar. En grunar mig að Grímur stefni að öðrum hvorum okkrum
                        ef hann má. Vil eg að þú takir arfinn undir þig og hafir þig til annarra
                        landa."</p>
                    <p> Þrándur kveðst svo gera mundu. Tók hann þá við fénu og bjóst sem
                        skyndilegast í brott úr Noregi.</p>
                    <p> Áður Þrándur sigldi á haf þá spurði hann Önund tréfót hvort hann vildi ekki
                        leita til Íslands. Önundur kveðst áður vilja finna frændur sína og vini
                        suður í landi.</p>
                    <p> Þrándur mælti: "Þá munum við nú skilja. Vildi eg að þú sinnaðir frændum
                        mínum því að þangað mun hefndum snúið ef eg kemst undan. Mun eg fara út til
                        Íslands og svo vildi eg að þú færir."</p>
                    <p> Önundur hét því. Skildu þeir með kærleikum. Fór Þrándur út til Íslands. Tóku
                        þeir Ófeigur og Þormóður skafti vel við honum. Þrándur bjó í Þrándarholti.
                        Það er fyrir vestan Þjórsá. </p>
                </div>
                <div n="7" type="textpart" subtype="chapter">
                    <p> Önundur fór suður á Rogaland og hitti þar marga frændur sína og vini.
                        Dvaldist hann þar á laun með þeim manni er Kolbeinn hét. Hann spurði að
                        Haraldur konungur hafði tekið undir sig eignir hans og skipað þeim manni er
                        Hárekur hét. Hann var ármaður konungs. Önundur fór til hans um nótt og tók
                        hús á honum. Var Hárekur til höggs leiddur. Önundur tók þar allt lausafé það
                        er þeir náðu en brenndu bæinn. Hafðist hann þá við í ýmsum stöðum um
                        veturinn.</p>
                    <p> Þetta haust drap Grímur hersir Öndótt kráku fyrir það er hann náði eigi fénu
                        til handa konungi en Signý kona Öndótts bar á skip allt lausafé þeirra þegar
                        hina sömu nótt og fór með sonu sína, Ásmund og Ásgrím, til Sighvats föður
                        síns. Litlu síðar sendi hún sonu sína í Sóknadal til Héðins fóstra síns og
                        undu þeir þar litla hríð og vildu fara aftur til móður sinnar. Fóru þeir
                        síðan og komu til Ingjalds tryggja í Hvini að jólum. Hann tók við þeim fyrir
                        áeggjan Gyðu konu sinnar. Voru þeir þar um veturinn.</p>
                    <p> Um vorið kom Önundur á Agðir norður því að hann hafði spurt fráfall Öndótts
                        og að hann var drepinn. En er hann fann Signýju spurði hann hana hverja
                        liðveislu þau vildu af honum þiggja. Hún sagði að þau vildu gjarna hefna
                        Grími hersi fyrir víg Öndótts. Var þá sent eftir Öndóttssonum og er þeir
                        fundu Önund tréfót lögðu þeir saman lag sitt og héldu fréttum um athafnir
                        Gríms.</p>
                    <p> Um sumarið var ölhita mikil að Gríms því að hann hafði boðið heim Auðuni
                        jarli. Og er það fréttu þeir Önundur og Öndóttssynir fóru þeir til bæjar
                        Gríms og báru þar eld að húsum, því að þeir komu á óvart, og brenndu Grím
                        hersi inni og nær þrjá tigu manna. Þeir tóku þar marga góða gripi. Önundur
                        fór til skógar en þeir bræður tóku bát Ingjalds fóstra síns og reru í brott
                        og lágu í leyni skammt frá bænum.</p>
                    <p> Auðunn jarl kom til veislu sem ætlað var og saknaði þar vinar í stað.
                        Safnaði hann að sér mönnum og dvaldist þar nokkurar nætur og fréttist ekki
                        til Önundar og þeirra félaga. Jarl svaf í lofti einu við þrjá menn.</p>
                    <p> Önundur vissi öll tíðindi af bænum og sendi eftir þeim bræðrum. Og er þeir
                        fundust spurði Önundur hvort þeir vildu heldur geyma bæinn eða ganga að
                        jarli. Þeir kjöru að ganga að jarli. Þeir skutu stokki á loftsdyrnar svo að
                        hurðin brotnaði. Síðan greip Ásmundur þá tvo er voru með jarli og rak niður
                        svo hart að þeim hélt við bana. Ásgrímur hljóp að jarli og bað hann greiða
                        sér föðurgjöld því að hann hafði verið í atför og ráðum með Grími hersi þá
                        er Öndóttur var drepinn. Jarl kveðst ekki fé hafa hjá sér og bað fresta um
                        gjaldið. Ásgrímur setti þá spjótsoddinn fyrir brjóst jarli og bað hann
                        greiða í stað. Jarl tók þá men af hálsi sér og þrjá gullhringa og
                        guðvefjarskikkju. Ásgrímur tók við fénu og gaf jarli nafn og kallaði hann
                        Auðun geit.</p>
                    <p> Þá er bændur og héraðsmenn urðu varir við að ófriður mundi að kominn gengu
                        þeir út og vildu veita lið jarli. Varð þar hörð hríð því að Önundur hafði
                        margt manna. Þar féllu margir góðir bændur og hirðir menn jarls. Nú komu
                        þeir bræður og sögðu hversu farið hafði með þeim jarli.</p>
                    <p> Önundur kvað það illa er jarl var eigi drepinn "væri það Haraldi konungi
                        hefnd nokkur fyrir það er vér höfum misst fyrir honum."</p>
                    <p> Þeir kváðu jarli þetta meiri smán og fóru síðan á brott og inn í Súrnadal
                        til Eiríks ölfúss, lends manns. Hann tók við þeim öllum um veturinn.</p>
                    <p> Þá höfðu þeir samdrykkju um jólin við þann mann er Hallsteinn hét og
                        kallaður hestur og veitti Eiríkur fyrr vel og trúlega. Síðan veitti
                        Hallsteinn og varð þeim þá að áskilnaði. Hann laust Eirík með dýrshorni.
                        Eiríkur gat eigi hefnt sín og fór heim við það.</p>
                    <p> Þetta líkaði stórilla Öndóttssonum og nokkuru síðar fór Ásgrímur til bæjar
                        Hallsteins og gekk inn einn og veitti Hallsteini mikinn áverka. Þeir hlupu
                        upp sem inni voru og sóttu að Ásgrími. Ásgrímur varðist vel og komst úr
                        höndum þeim í myrkrinu en þeir þóttust drepa hann.</p>
                    <p> Það fréttu þeir Önundur og Ásmundur og hugðu að Ásgrímur væri dauður og
                        þóttust ekki mega að gera. Réð Eiríkur þeim að þeir leituðu til Íslands,
                        kvað þeim ekki mundu duga að vera þar í landi þegar konungur mætti sér svo
                        við koma. Þeir gerðu svo, bjuggust nú til Íslands og hafði sitt skip hvor
                        þeirra. Hallsteinn lá í sárum og lést áður þeir Önundur sigldu. Kolbeinn
                        réðst í skip með Önundi, sá er fyrr er getið. </p>
                </div>
                <div n="8" type="textpart" subtype="chapter">
                    <p> Þeir Önundur og Ásmundur létu í haf er þeir voru búnir og höfðu
                        samflota.</p>
                    <p> Þá kvað Önundur þetta:</p>

                    <lg>
                        <l>Þótti eg hæfr að Hrotta</l>
                        <l>hreggvindi fyrr seggjum,</l>
                        <l>þá er geirhríðar gnúði</l>
                        <l>grand hvasst, Og Súgandi.</l>
                        <l>Nú verðr á skæ skorðu,</l>
                        <l>skáldi sígr, að stíga</l>
                        <l>út með einum fæti</l>
                        <l>Íslands á vit, þvísa.</l>
                    </lg>
                    <p> Þeir höfðu útivist harða og veður þver mjög af suðri. Bar þá norður í haf.
                        Þeir fundu Ísland og voru þá komnir fyrir norðan Langanes er þeir kenndust
                        við. Þá var svo skammt í milli þeirra að þeir töluðust við. Sagði Ásmundur
                        að þeir mundu sigla til Eyjafjarðar og því játuðu hvorirtveggju. Beittu þeir
                        þá undir landið. Þá tók veðrið að styrma af landsuðri. En er þeir Önundur
                        lögðu í nauðbeitu þá lestist ráin. Felldu þeir þá seglið og í því rak þá til
                        hafs undan. Ásmundur komst undir Hrísey og beið til þess er honum byrjaði
                        inn á Eyjafjörð. Honum gaf Helgi hinn magri Kræklingahlíð alla. Hann bjó að
                        Glerá hinni syðri.</p>
                    <p> Ásgrímur bróðir hans kom út nokkurum vetrum síðar. Hann bjó að Glerá hinni
                        nyrðri. Hann var faðir Elliða-Gríms, föður Ásgríms. </p>
                </div>
                <div n="9" type="textpart" subtype="chapter">
                    <p> Nú er að segja frá Önundi tréfót að þá rak nokkur dægur. Síðan gekk veðrið á
                        haf. Sigldu þeir þá að landinu. Kenndust þá við þeir er áður höfðu farið að
                        þeir voru komnir vestur um Skaga. Sigldu þeir inn á Strandaflóa og nær
                        Suður-Ströndunum. Þá reru að þeim sex menn á teinæringi og kölluðu út á
                        hafskipið hver fyrir réði. Önundur nefndi sig og spurði hvaðan þeir væru.
                        Þeir kváðust vera húskarlar Þorvalds frá Dröngum.</p>
                    <p> Önundur spurði hvort numin væru öll lönd um Strandirnar. Þeir kváðu lítið
                        ónumið á Inn-Ströndum en ekki norður þangað. Önundur spurði skipverja sína
                        hvort þeir vildu leita fyrir vestan landið eða hafa slíkt er þeim var til
                        vísað. Þeir kjöru að hafa landið fyrst, sigldu inn eftir flóanum og lögðu
                        fyrst á víkina fyrir Árnesi, skutu þar báti og reru til lands.</p>
                    <p> Þá bjó þar ríkur maður, Eiríkur snara, er land hafði numið milli
                        Ingólfsfjarðar og Ófæru í Veiðileysu. En er Eiríkur vissi að Önundur var þar
                        kominn bauð hann honum af sér að þiggja slíka hluti sem hann vildi en kvað
                        lítið það er eigi væri numið áður. Önundur kveðst sjá vilja hvað það væri
                        fyrst.</p>
                    <p> Fóru þeir þá inn yfir fjörðu og er þeir komu inn til Ófæru mælti Eiríkur:
                        "Hér er á að líta. Héðan frá er ónumið og inn til landnáms Bjarnar."</p>
                    <p> Þá gekk fjall mikið fram þeim megin fjarðanna og var fallinn á snjór.</p>
                    <p> Önundur leit á fjallið og kvað vísu þessa:</p>

                    <lg>
                        <l>Réttum gengr, en ranga</l>
                        <l>rennr sæfarinn, ævi,</l>
                        <l>fákr, um fold og ríki</l>
                        <l>fleinhvessanda þessum.</l>
                        <l>Hefi eg lönd og fjöld frænda</l>
                        <l>flýið en hitt er nýjast.</l>
                        <l>Kröpp eru kaup ef hreppig</l>
                        <l>Kaldbak en læt akra.</l>
                    </lg>
                    <p> Eiríkur svarar: "Margur hefir svo mikils misst í Noregi að menn fá þess ekki
                        bætur. Hygg eg og að numin séu flest öll lönd í meginhéruðum. Kann eg því
                        eigi að fýsa þig héðan í brott. Mun eg það halda að þú hafir af mínum jörðum
                        það er þér hentar."</p>
                    <p> Önundur kveðst það þiggja mundu og nam síðan land frá Ófæru og þær þrjár
                        víkur, Byrgisvík og Kolbeinsvík og Kaldbaksvík til Kaldbakskleifar. Síðan
                        gaf Eiríkur honum Veiðilausu alla og Reykjarfjörð og Reykjanes allt út þeim
                        megin. En um rekann var ekki skilið því að þeir voru svo nógir þá að hver
                        hafði það er vildi.</p>
                    <p> Önundur gerði bú í Kaldbak og hafði mannmart. En er fé hans tók að vaxa átti
                        hann annað bú í Reykjarfirði.</p>
                    <p> Kolbeinn bjó í Kolbeinsvík og sat Önundur um kyrrt nokkura vetur. </p>
                </div>
                <div n="10" type="textpart" subtype="chapter">
                    <p> Önundur var svo frækinn maður að fáir stóðust honum þótt heilir væru. Hann
                        var og nafnkunnigur um allt land af foreldrum sínum.</p>
                    <p> Þessu næst hófust deilur þeirra Ófeigs grettis og Þorbjarnar laxakappa og
                        lauk svo að Ófeigur féll fyrir Þorbirni í Grettisgeil hjá Hæli. Þar varð
                        mikill liðdráttur að eftirmáli með sonum Ófeigs. Var sent eftir Önundi
                        tréfót og reið hann suður um vorið og gisti í Hvammi að Auðar hinnar
                        djúpauðgu. Hún tók allvel við honum því að hann hafði verið með henni fyrir
                        vestan haf.</p>
                    <p> Þá var Ólafur feilan sonarson hennar fullroskinn. Mjög var Auður þá
                        elligömul. Hún veik á við Önund að hún vildi kvæna Ólaf frænda sinn og vildi
                        að hann bæði Álfdísar hinnar barreysku. Hún var bræðrunga Æsu er Önundur
                        átti. Önundi þótti það vænlegt og reið Ólafur suður með honum.</p>
                    <p> Og er Önundur hitti vini sína og mága þá buðu þeir honum til sín. Var þá
                        talað um málin og voru lögð til Kjalarnessþings því að þá var enn eigi sett
                        alþingi. Síðan voru málin lagin í gerð og komu miklar bætur fyrir vígin en
                        Þorbjörn jarlakappi var sekur ger. Hans son var Sölmundur, faðir Sviðu-Kára.
                        Voru þeir frændur lengi utanlands síðan.</p>
                    <p> Þrándur bauð heim Önundi og þeim Ólafi og svo Þormóður skafti. Fluttu þeir
                        þá bónorðið Ólafs. Var það auðsótt því að menn vissu hver rausnarkona Auður
                        var. Var þessu keypt. Riðu þeir Önundur heim við svo búið. Auður þakkaði
                        Önundi liðveislu við Ólaf.</p>
                    <p> Þetta haust fékk Ólafur feilan Álfdísar hinnar barreysku. Þá andaðist Auður
                        hin djúpauðga sem segir í sögu Laxdæla. </p>
                </div>
                <div n="11" type="textpart" subtype="chapter">
                    <p> Þau Önundur og Æsa áttu tvo syni. Hét hinn eldri Þorgeir en hinn yngri
                        Ófeigur grettir. Litlu síðar andaðist Æsa. Eftir það fékk Önundur þeirrar
                        konu er Þórdís hét. Hún var dóttir Þorgríms frá Gnúpi í Miðfirði, skyld
                        Miðfjarðar-Skeggja. Við henni átti Önundur þann son er Þorgrímur hét. Hann
                        var snemma mikill maður og sterkur, búsýslumaður mikill og vitur maður. </p>
                    <p> Önundur bjó í Kaldbak til elli. Hann varð sóttdauður og liggur í
                        Tréfótshaugi. Hann hefir fræknastur verið og fimastur einfættur maður á
                        Íslandi.</p>
                    <p> Þorgrímur var fyrir sonum Önundar þótt aðrir væru eldri. En er hann var
                        hálfþrítugur að aldri þá hafði hann hærur í höfði. Því var hann kallaður
                        hærukollur. Þórdís móðir hans giftist síðan norður í Víðidal Auðuni skökli.
                        Þeirra son var Ásgeir að Ásgeirsá. Þeir Þorgrímur hærukollur og bræður hans
                        áttu eignir miklar allir saman og skiptu engu með sér.</p>
                    <p> Eiríkur bjó í Árnesi sem fyrri var getið. Hann átti Ólöfu, dóttur Ingólfs úr
                        Ingólfsfirði. Flosi hét sonur þeirra. Hann var efnilegur maður og átti marga
                        frændur. Þeir komu út hingað þrír bræður, Ingólfur og Ófeigur og Eyvindur,
                        og námu þeir þá þrjá fjörðu er við þá eru kenndir og byggðu þar síðan.
                        Ólafur hét son Eyvindar. Hann bjó fyrst í Eyvindarfirði en síðan að Dröngum
                        og var mikill maður fyrir sér.</p>
                    <p> Engi varð áskilnaður með mönnum þar meðan hinir eldri menn lifðu. En þá er
                        Eiríkur var látinn þótti Flosa Kaldbeklingar eigi hafa löglegar heimildar á
                        jörðum þeim er Eiríkur hafði gefið Önundi. Af því gerðist sundurþykki mikið
                        meðal þeirra en þó héldu þeir Þorgrímur sem áður. Ekki máttu þeir þá leika
                        saman eiga.</p>
                    <p> Þorgeir var fyrir búi þeirra bræðra í Reykjarfirði og reri jafnan til fiska
                        því að þá voru firðirnir fullir af fiskum.</p>
                    <p> Nú gera þeir ráð sitt í Víkinni. Maður hét Þorfinnur. Hann var húskarl Flosa
                        í Árnesi.</p>
                    <p> Þenna mann sendi Flosi til höfuðs Þorgeiri. Hann leyndist í naustinu. Þenna
                        morgun bjóst Þorgeir á sjá að róa og tveir menn með honum og hét annar
                        Brandur. Þorgeir gekk fyrst. Hann hafði á baki sér leðurflösku og í drykk.
                        Myrkt var mjög. Og er hann gekk ofan frá naustinu þá hljóp Þorfinnur að
                        honum og hjó með öxi á milli herða honum og sökk öxin og skvakkaði við. Hann
                        lét lausa öxina því að hann ætlaði að eigi mundi þurfa um að binda og vildi
                        forða sér sem skjótast.</p>
                    <p> Er það af Þorfinni að segja að hann hljóp norður í Árnes og kom þar áður en
                        alljóst var og sagði víg Þorgeirs og kveðst mundu þurfa ásjá Flosa, kvað það
                        og eitt til að bjóða sættir "og bætir það helst vort mál svo mikið sem að er
                        orðið."</p>
                    <p> Flosi kveðst fyrst mundu hafa fréttir "og ætla eg að þú sért allhræddur
                        eftir stórvirkin."</p>
                    <p> Nú er að segja frá Þorgeiri að hann snaraðist við höggið og kom öxin í
                        flöskuna en hann varð ekki sár. Þeir leituðu ekki mannsins því að myrkt var
                        að. Reru þeir út eftir fjörðum og komu í Kaldbak og sögðu atburð þenna.</p>
                    <p> Þeir gerðu að þessu kalls mikið og kölluðu hann Þorgeir flöskubak og svo hét
                        hann síðan. Þá var þetta kveðið:</p>

                    <lg>
                        <l>Fyrr lauguðu frægir</l>
                        <l>fránhvítinga rítar</l>
                        <l>rausnarmenn í ranni</l>
                        <l>ræfrhvössu bensævar.</l>
                        <l>Nú rauð, sá er var víða,</l>
                        <l>vómr, frá tekinn sóma,</l>
                        <l>benja skóðs af bleyði</l>
                        <l>bæði hlýr í sýru.</l>
                    </lg>
                </div>


                <div n="12" type="textpart" subtype="chapter">
                    <p> Í þann tíma kom hallæri svo mikið á Ísland að ekki hefir jafnmikið komið. Þá
                        tók af nálega allan sjávarafla og reka. Það stóð yfir mörg ár.</p>
                    <p> Á einu hausti urðu þangað sæhafa kaupmenn á hafskipi og brutu þar í Víkinni.
                        Flosi tók við þeim fjórum eða fimm. Steinn hét sá er fyrir þeim var. Víða
                        vistuðust þeir þar um Víkina og ætluðu að gera sér skip úr skipbrotunum og
                        varð þeim það óhægt. Skipið varð lítið til skutanna en breitt um
                        miðbyrðið.</p>
                    <p> Um vorið kom veður mikið af norðri. Það hélst nær viku. Eftir veðrið könnuðu
                        menn reka sína.</p>
                    <p> Þorsteinn hét maður er bjó á Reykjanesi. Hann fann hval rekinn innan fram á
                        nesinu þar sem hét að Rifskerjum. Það var reyður mikil. Hann sendi þegar
                        mann til Flosa í Vík og svo til næstu bæja.</p>
                    <p> Einar hét sá maður er bjó að Gjögri. Hann var landseti Kaldbeklinga og
                        skyldi geyma reka þeirra þeim megin fjarða. Hann varð var við að hvalurinn
                        var rekinn. Hann tók þegar skip sitt og reri yfir um fjörðuna til
                        Byrgisvíkur. Þaðan sendi hann mann í Kaldbak. Og er þetta spurði Þorgrímur
                        og þeir bræður bjuggust þeir sem hvatast og voru tólf á teinæringi. Þeir
                        Kolbeinssynir fóru og með þeim, Ívar og Leifur, og voru sex saman. Allir
                        bændur þeir er við komust fóru til hvalsins.</p>
                    <p> Nú er að segja frá Flosa að hann sendi eftir frændum sínum norður í
                        Ingólfsfjörð og Ófeigsfjörð og eftir Ólafi Eyvindarsyni er þá bjó að
                        Dröngum. Flosi kom fyrst og þeir Víkurmenn. Þeir tóku þegar til skurðar og
                        var dreginn á land sá er skorinn var. Þeir voru nær tuttugu menn í fyrstu en
                        skjótt fjölgaðist fólkið.</p>
                    <p> Í því komu Kaldbeklingar með fjögur skip. Þorgrímur veitti tilkall til
                        hvalsins og fyrirbauð Víkurmönnum skurð og skipti og brautflutning á
                        hvalnum. Flosi bað hann sýna ef Eiríkur hefði gefið Önundi tréfót með
                        ákveðnum orðum rekann ella kveðst hann mundu vígi verja. Þorgrímur þóttist
                        liðfár og réð því eigi til atgöngu.</p>
                    <p> Þá reri skip innan yfir fjörðu og sóttu knálega. Þeir komu að brátt. Þar var
                        Svanur af Hóli úr Bjarnarfirði og húskarlar hans. Og þegar hann kom bað hann
                        Þorgrím eigi láta ræna sig. En þeir voru áður vinir miklir og bauð Svanur
                        honum lið sitt. Þeir bræður kváðust það þiggja mundu. Lögðu þeir þá að
                        rösklega. Þorgeir flöskubakur réð fyrst upp á hvalinn að húskörlum Flosa.
                        Þorfinnur, er fyrr var getið, skar hvalinn. Hann var fram við höfuðið og
                        stóð í spori er hann hafði gert sér.</p>
                    <p> Þorgeir mælti: "Þar færi eg þér öxi þína."</p>
                    <p> Síðan hjó hann á hálsinn svo að af tók höfuðið.</p>
                    <p> Flosi var uppi á mölinni er hann sá þetta. Hann eggjaði þá sína menn til
                        móttöku. Nú berjast þeir lengi og veitti Kaldbeklingum betur. Fáir menn
                        höfðu þar vopn nema öxar þær er þeir skáru með hvalinn og skálmir. Hrukku
                        Víkurmenn af hvalnum í fjöruna. Austmenn höfðu vopn og urðu skeinuhættir.
                        Steinn stýrimaður hjó fót undan Ívari Kolbeinssyni en Leifur bróðir Ívars
                        laust félaga Steins í hel með hvalrifi. Þá var með öllu barið því er til
                        fékkst og féllu þar menn af hvorumtveggjum.</p>
                    <p> Þessu næst komu þeir Ólafur frá Dröngum með mörgum skipum. Þeir veittu
                        Flosa. Urðu Kaldbeklingar þá bornir ofurliði. Þeir höfðu áður hlaðið skip
                        sín. Svanur bað þá ganga á skip sín. Létu þeir þá berast fram að skipunum.
                        Víkurmenn sóttu þá eftir. Og er Svanur var kominn að sjánum hjó hann til
                        Steins stýrimanns og veitti honum mikinn áverka. Síðan hljóp hann á skip
                        sitt. Þorgrímur særði Flosa miklu sári og komst við það undan. Ólafur hjó
                        til Ófeigs grettis og særði hann til ólífis. Þorgeir þreif Ófeig í fang sér
                        og hljóp með hann á skip. Reru þeir Kaldbeklingar inn yfir fjörðu. Skildi þá
                        með þeim.</p>
                    <p> Þetta var kveðið um fundinn:</p>

                    <lg>
                        <l>Hörð frá eg heldr að yrðu</l>
                        <l>hervopn að Rifskerjum</l>
                        <l>mest því að marglr lustu</l>
                        <l>menn slyppir hvalklyppum.</l>
                        <l>En málm-Gautar móti</l>
                        <l>mjög fast hafa kastað,</l>
                        <l>oss líst ímun þessi</l>
                        <l>óknyttin, þvestslyttum.</l>
                    </lg>
                    <p> Síðan varð komið á með þeim griðum og lögðu þeir málin til alþingis. Veittu
                        þeir Kaldbeklingum Þóroddur goði og Miðfjarðar-Skeggi og margir
                        Sunnlendingar. Varð Flosi sekur og margir þeir er að höfðu verið með honum.
                        Varð honum þá féskylft mjög því að hann vildi einn halda upp fébótum. Þeir
                        Þorgrímur gátu eigi sýnt að þeir hefðu fé lagið fyrir jarðirnar og rekann er
                        Flosi kærði eftir.</p>
                    <p> Þorkell máni hafði þá lögsögu. Var hann þá beiddur úrskurðar. Honum kveðst
                        það lög sýnast að nokkuð hefði fyrir komið þótt eigi væri fullt verð "því að
                        svo gerði Steinunn hin gamla við Ingólf afa minn að hún þá af honum
                        Rosmhvalanes allt og gaf fyrir heklu flekkótta og hefir það ekki rift orðið.
                        Munu þar stærri rið í vera. En hér legg eg til ráð," segir hann, "að skipað
                        sé brotgeiranum og hafi hvorirtveggju að jafnaði. Síðan sé það lögtekið að
                        hver eigi reka fyrir sinni jörðu."</p>
                    <p> Þetta var gert. Var þá svo skipt til að þeir Þorgrímur létu Reykjarfjörð og
                        allt út þeim megin en þeir skyldu eiga Kamb. Ófeigur var bættur miklu fé.
                        Þorfinnur var ógildur. Þorgeiri var bætt fyrir fjörráð. Síðan sættust
                        þeir.</p>
                    <p> Flosi réðst til Noregsferðar með Steini stýrimanni en seldi jarðir sínar í
                        Víkinni Geirmundi hvikatimbur. Bjó hann þar síðan. Skip það er kaupmenn
                        höfðu gert var mjög breiðvaxið. Það kölluðu menn Trékylli og þar er víkin
                        við kennd. Á því fór Flosi utan og varð afturreka í Öxarfjörð. Þaðan af
                        gerðist saga Böðmóðs og Grímólfs og Gerpis. </p>
                </div>
                <div n="13" type="textpart" subtype="chapter">
                    <p> Eftir þetta skiptu þeir Þorgrímur bræður fé með sér. Tók Þorgrímur lausafé
                        en Þorgeir löndin. Réðst Þorgrímur þá inn til Miðfjarðar og keypti land að
                        Bjargi með ráði Skeggja. Þorgrímur átti Þórdísi dóttur Ásmundar undan
                        Ásmundargnúpi er numið hafði Þingeyrasveit.</p>
                    <p> Þau Þorgrímur og Þórdís áttu son er Ásmundur hét. Hann var mikill maður og
                        sterkur og vitur og hærður manna best. Hann hafði snemma hærur í höfði. Því
                        var hann kallaður hærulangur eða hærulagður.</p>
                    <p> Þorgrímur gerðist þá búsýslumaður mikill og hafði alla menn mjög í starfa þá
                        er með honum voru. Ásmundur vildi lítt vinna og var fátt um með þeim feðgum.
                        Fór svo þar til Ásmundur var roskinn að aldri. Þá beiddi Ásmundur fararefna
                        af föður sínum. Þorgrímur kvað þau lítil verða mundu og fékk honum þó nokkuð
                        af flytjanda eyri. Fór Ásmundur þá utan og græddist honum brátt fé. Hann
                        sigldi til ýmissa landa og gerðist hinn mesti kaupmaður og vellauðigur. Hann
                        var vinsæll maður og skilríkur og átti marga frændur í Noregi þá er göfgir
                        voru.</p>
                    <p> Á einu hausti vistaðist Ásmundur austur í Vík með göfgum manni þeim er
                        Þorsteinn hét. Hann var upplenskur maður að ætt og átti systur er Rannveig
                        hét. Hún var hinn besti kvenkostur. Þeirrar konu bað Ásmundur og fékk með
                        ráði Þorsteins frænda hennar. Staðfestist Ásmundur þar um hríð og var vel
                        virður.</p>
                    <p> Þau Rannveig áttu þann son er Þorsteinn hét, manna fríðastur og sterkur
                        maður, raddmaður mikill og hár maður á vöxt og nokkuð seinlegur í viðbragði.
                        Því var hann drómundur kallaður.</p>
                    <p> En er Þorsteinn var lítt á legg kominn tók móðir hans sótt og andaðist.
                        Eftir það festi Ásmundur ekki yndi í Noregi. Tóku þá móðurfrændur Þorsteins
                        við honum og fé hans en Ásmundur ræður þá enn í sigling og varð nafnfrægur
                        maður.</p>
                    <p> Ásmundur kom skipi sínu í Húnavatni. Þá var Þorkell krafla höfðingi yfir
                        Vatnsdælum. Hann frétti útkomu Ásmundar. Reið Þorkell þá til skips og bauð
                        Ásmundi til sín. Þorkell bjó á Mársstöðum í Vatnsdal. Fór Ásmundur þangað
                        til vistar. Þorkell var son Þorgríms Kornsárgoða. Hann var stórvitur
                        maður.</p>
                    <p> Þetta var eftir útkomu Friðreks biskups og þeirra Þorvalds Koðránssonar.
                        Þeir bjuggu þá að Lækjamóti er þetta var. Þeir boðuðu kristni fyrst fyrir
                        norðan land. Lét Þorkell prímsignast og margir menn með honum. Mart bar til
                        tíðinda um sameign þeirra biskups og Norðlendinga, það er ekki kemur við
                        þessa sögu.</p>
                    <p> Með Þorkeli fæddist upp kona sú er Ásdís hét. Hún var dóttir Bárðar
                        Jökulssonar, Ingimundarsonar hins gamla, Þorsteinssonar, Ketilssonar raums.
                        Móðir Ásdísar var Aldís, dóttir Ófeigs grettis sem fyrr er sagt. Ásdís var
                        ógefin og þótti vera hinn besti kvenkostur bæði sakir ættar og fjár.</p>
                    <p> Ásmundi leiddist nú í siglingum. Vildi hann nú staðfestast á Íslandi. Hefir
                        hann þá uppi orð sín og biður þessar konu. Þorkell vissi gjörla skil á honum
                        að hann var ríkur maður og ráðinn til fjárhalds og fór það fram að Ásmundur
                        fékk Ásdísar. Gerðist hann þá aldavinur Þorkels og búsýslumaður mikill,
                        lögvitur og framgjarn.</p>
                    <p> Litlu síðar andaðist Þorgrímur hærukollur að Bjargi. Tók Ásmundur arf eftir
                        hann og bjó þar síðan. </p>
                </div>
                <div n="14" type="textpart" subtype="chapter">
                    <p> Ásmundur hærulangur setti bú að Bjargi, mikið og reisulegt, og hafði
                        mannmargt með sér. Hann var vinsæll maður.</p>
                    <p> Þessi voru börn þeirra Ásdísar. Atli var elstur. Hann var gegn maður og
                        gæfur, hægur og hógvær. Við hann líkaði hverjum manni vel. Annan son áttu
                        þau er Grettir var kallaður. Hann var mjög ódæll í uppvexti sínum, fátalaður
                        og óþýður, bellinn bæði í orðum og tiltektum. Ekki hafði hann ástríki mikið
                        af Ásmundi föður sínum en móðir hans unni honum mikið. Grettir Ásmundarson
                        var fríður maður sýnum, breiðleitur og skammleitur, rauðhærður og næsta
                        freknóttur, ekki bráðger meðan hann var á barnsaldri. Þórdís hét dóttir
                        Ásmundar er síðan átti Glúmur son Óspaks Kjallakssonar af Skriðinsenni.
                        Rannveig hét önnur dóttir Ásmundar. Hana átti Gamli Þórhallsson Vínlendings.
                        Þau bjuggu á Melum í Hrútafirði. Þeirra son var Grímur. Sonur Glúms og
                        Þórdísar Ásmundardóttur var Óspakur, er deildi við Odd Ófeigsson sem segir í
                        Bandamanna sögu.</p>
                    <p> Grettir óx upp að Bjargi þar til er hann var tíu vetra gamall. Hann tók þá
                        heldur við að gangast. Ásmundur bað hann starfa nokkuð. Grettir sagði sér
                        það eigi mundu vera vel hent og spurði þó að hvað hann skyldi gera.</p>
                    <p> Ásmundur svarar: "Þú skalt gæta heimgása minna."</p>
                    <p> Grettir svarar og mælti: "Lítið verk og löðurmannlegt."</p>
                    <p> Ásmundur svarar: "Leys þú þetta vel af hendi og mun þá batna með okkur."</p>
                    <p> Síðan tók Grettir við heimgásunum. Þær voru fimm tigir og með kjúklingar
                        margir. Eigi leið langt áður honum þóttu þær heldur bágrækar en kjúklingar
                        seinfærir. Honum gerði mjög hermt við þessu því að hann var lítill
                        skapdeildarmaður. Nokkuru síðar fundu förumenn kjúklinga dauða úti og
                        heimgæs vængbrotnar. Þetta var um haustið. Ásmundi líkaði stórilla og spurði
                        hvort Grettir hefði drepið fuglana.</p>
                    <p> Hann glotti að og svarar:</p>

                    <lg>
                        <l>Það geri eg víst, er vetrar,</l>
                        <l>vind eg háls á kjúklingum.</l>
                        <l>Enn þótt eldri finnist</l>
                        <l>einn ber eg af sérhverri.</l>
                    </lg>
                    <p> "Og skaltu eigi lengur af þeim bera," sagði Ásmundur.</p>
                    <p> "Vinur er sá annars er ills varnar, sagði Grettir.</p>
                    <p> "Fást mun þér verk annað," sagði Ásmundur.</p>
                    <p> "Fleira veit sá er fleira reynir," sagði Grettir, "en hvað skal eg nú
                        gera?"</p>
                    <p> Ásmundur svarar: "Þú skalt strjúka bak mitt við elda sem eg læt jafnan
                        gera."</p>
                    <p> "Heitt mun það um hönd," sagði Grettir, "en þó er verkið löðurmannlegt."</p>
                    <p> Fór nú svo fram um hríð að Grettir heldur þessum starfa. Tekur nú að hausta.
                        Gerðist Ásmundur heitfengur mjög og eggjar Gretti að strjúka fast bak
                        sitt.</p>
                    <p> Það var háttur í þann tíma að eldaskálar voru stórir á bæjum. Sátu menn þar
                        við langelda á öftnum. Þar voru borð sett fyrir menn og síðan sváfu menn upp
                        frá eldunum. Konur unnu þar tó á daginn.</p>
                    <p> Það var eitt kveld að Grettir skyldi hrífa bak Ásmundar að karl mælti: "Nú
                        muntu verða af þér að draga slenið, mannskræfan," segir hann.</p>
                    <p> Grettir segir: "Illt er að eggja óbilgjarnan."</p>
                    <p> Ásmundur mælti: "Aldrei er dugur í þér."</p>
                    <p> Grettir sér nú hvar stóðu ullkambar í setinu, tekur upp kambinn og lætur
                        ganga ofan eftir baki Ásmundar. Hann hljóp upp og varð óður við og vildi
                        ljósta Gretti með staf sínum en hann skaust undan. Þá kom húsfreyja að og
                        spurði hvað þeir áttust við.</p>
                    <p> Grettir kvað þá vísu þessa:</p>

                    <lg>
                        <l>Mik vill menja stökkvir,</l>
                        <l>mjög kenni eg þess, brenna,</l>
                        <l>hodda grund, á höndum,</l>
                        <l>höfugt ráð er það báðum.</l>
                        <l>Læt eg á hringa hreyti,</l>
                        <l>hör-Gerðr, tekið verða</l>
                        <l>görr, sé eg gildra sára</l>
                        <l>gögl, óskornum nöglum.</l>
                    </lg>
                    <p> Illa þótti húsfreyju er Grettir hafði þetta til tekið og kvað hann ekki
                        fyrirleitinn verða mundu. Ekki batnaði frændsemi þeirra Ásmundar við
                        þetta.</p>
                    <p> Nokkuru stundu síðar talaði Ásmundur til að Grettir skyldi geyma hrossa
                        hans. Grettir kvað sér það betra þykja en bakeldagerðin.</p>
                    <p> "Þá skaltu svo að fara," sagði Ásmundur, "sem eg býð þér. Hryssu á eg
                        bleikálótta er eg kalla Kengálu. Hún er svo vís að um veðráttu og vatnagang
                        að það mun aldrei bresta að þá mun hríð eftir koma ef hún vill eigi á jörð
                        ganga. Þá skaltu byrgja í húsi hrossin en halda þeim norður á hálsinn þegar
                        er vetur leggur á. Þætti mér þurfa að þú leystir þetta verk betur af hendi
                        en þau tvö sem áður hefi eg skipað þér."</p>
                    <p> Grettir svarar: "Þetta er kalt verk og karlmannlegt. En illt þykir mér að
                        treysta merinni því að það veit eg öngvan fyrr gert hafa."</p>
                    <p> Nú tekur Grettir við hrossageymslunni og leið svo fram yfir jól. Þá gerði á
                        kulda mikla með snjóvum og illt til jarða. Grettir var lítt settur að klæðum
                        en maður lítt harðnaður. Tók hann nú að kala en Kengála stóð á þar sem mest
                        var svæðið í hverju illviðri. Aldrei kom hún svo snemma í haga að hún mundi
                        heim ganga fyrir dagsetur. Grettir hugsar þá að hann skal gera eitthvert það
                        bellibragð að Kengálu yrði goldið fyrir útiganginn.</p>
                    <p> Það var einn morgun snemma að Grettir kom til hrossahúss, lýkur upp og stóð
                        Kengála fyrir stalli því að þótt hrossum væri fóður gefið, þeim er með henni
                        voru, þá hafði hún það ein. Nú fór Grettir upp á bak henni. Hann hafði
                        hvassan hníf í hendi og rekur á um þverar herðar Kengálu og lætur svo ganga
                        aftur tveim megin hryggjar. Hrossið bregður nú hart við því að það var feitt
                        og fælið, eys svo að hófarnir brustu í veggjunum. Grettir féll af baki og er
                        hann komst á fætur leitar hann til bakferðar. Er þeirra viðureign hin
                        snarpasta og svo lýkur að hann flær af henni alla baklengjuna aftur á lend,
                        rekur síðan út hrossin og til haga. Ekki vildi Kengála bíta nema til
                        baksins. En er skammt var af hádegi bregður hún við og hleypur heim til
                        húss.</p>
                    <p> Grettir byrgir nú húsið og gengur heim. Ásmundur spyr hvar hrossin væru.
                        Grettir kveðst geymt hafa í húsi eftir vanda. Ásmundur segir að þá mundi
                        skammt til hríðar er hrossin vildu eigi á standa í þvílíku veðri.</p>
                    <p> Grettir segir: "Skýst þeim mörgum vísdómurinn er betri von er að."</p>
                    <p> Líður nú af nóttin og kom eigi hríðin. Rekur Grettir hrossin og þolir
                        Kengála ekki í haga. Undarlegt þótti Ásmundi það en veðráttu brá eigi úr því
                        sem áður hafði verið.</p>
                    <p> Hinn þriðja morgun fór Ásmundur til hrossanna og að Kengálu og mælti: "Illa
                        þykir mér hrossin við hafa orðið að jafngóðum vetri en þú munt síst bregðast
                        að bakinu Bleikála."</p>
                    <p> "Verður það er varir," sagði Grettir, "og svo hitt er eigi varir."</p>
                    <p> Ásmundur strauk bakið á hrossinu og fylgdi þar húðin. Honum þótti undarlegt
                        því svo var orðið og kvað Grettir þessu valda mundu. Grettir glotti að og
                        svaraði öngu.</p>
                    <p> Bóndi fór heim og var málóði mjög. Hann gekk til eldaskála og heyrði að
                        húsfreyja mælti: "Vel skyldi nú reynst hafa hrossageymslan frænda míns."</p>
                    <p> Ásmundur kvað vísu:</p>

                    <lg>
                        <l>Fyrst hefir flegna trausta,</l>
                        <l>fær prettað mig, Grettir,</l>
                        <l>fljóð eru flest hin prúðu</l>
                        <l>fullmálug, Kengálu.</l>
                        <l>Víst mun venja flestar</l>
                        <l>vitr drengr af sér lengi,</l>
                        <l>hróðr nemi hrings hin fríða</l>
                        <l>Hlín, kvaðningar mínar.</l>
                    </lg>
                    <p> Húsfreyja svarar: "Eigi veit eg hvort mér þykir meir frá móti að þú skipar
                        honum jafnan starfa eða hitt að hann leysir alla einn veg af hendi."</p>
                    <p> "Nú skal og um enda gert fyrir það," sagði Ásmundur, "en hafa skal hann
                        viðurgerning því verra."</p>
                    <p> "Telji þá hvorigir á aðra," sagði Grettir og svo fór fram um stund. Ásmundur
                        lét drepa Kengálu.</p>
                    <p> Mörg bernskubrögð gerði Grettir, þau sem eigi eru í sögu sett. Hann gerðist
                        nú mikill vexti. Ekki vissu menn gjörla afl Grettis því að hann var
                        óglíminn. Orti hann jafnan vísur og kviðlinga og þótti heldur níðskár. Ekki
                        lagðist hann í eldaskála og var fátalaður lengstum. </p>
                </div>
                <div n="15" type="textpart" subtype="chapter">
                    <p> Þá voru margir uppvaxandi menn í Miðfirði. Skáld-Torfa bjó þá á Torfustöðum.
                        Bersi hét son hennar. Hann var manna gervilegastur og skáld gott. Þeir
                        bjuggu á Mel bræður, Kormákur og Þorgils. Með þeim óx upp sá maður er Oddur
                        hét. Hann var framfærslumaður þeirra og var kallaður Oddur ómagaskáld.
                        Auðunn hét maður. Hann óx upp á Auðunarstöðum í Víðidal. Hann var gegn maður
                        og góðfengur og sterkastur norður þar sinna jafnaldra. Kálfur Ásgeirsson bjó
                        á Ásgeirsá og Þorvaldur bróðir hans. Atli bróðir Grettis gerðist og
                        þroskamaður og allra manna gæfastur. Við hann líkaði hverjum manni vel.</p>
                    <p> Þessir lögðu knattleika saman á Miðfjarðarvatni. Komu þar til Miðfirðingar
                        og Víðdælar. Þar komu og margir inn úr Vesturhópi og Vatnsnesi svo og úr
                        Hrútafirði. Sátu þeir þar við er lengra fóru til. Var þar skipað saman þeim
                        sem jafnsterkastir voru og varð að því hin mesta gleði lengstum á
                        haustum.</p>
                    <p> Grettir fór til leika fyrir bæn Atla bróður síns þá er hann var fjórtán
                        vetra gamall. Síðan var skipað mönnum til leiks. Var Gretti ætlað að leika
                        við Auðun er fyrr var nefndur. Hann var þeirra nokkurum vetrum eldri. Auðunn
                        sló knöttinn yfir höfuð Gretti og gat hann eigi náð. Stökk hann langt eftir
                        ísinum. Grettir varð reiður við þetta og þótti Auðunn vilja leika á sig,
                        sækir þó knöttinn, kemur aftur og þegar hann náði til Auðunar setur hann
                        knöttinn rétt framan í enni honum svo að sprakk fyrir. Auðunn sló Gretti með
                        knattgildrunni er hann hélt á og kom lítt á því að Grettir hljóp undir
                        höggið. Tókust þeir þá á fangbrögðum og glímdu. Þóttust menn þá sjá að
                        Grettir var sterkari en menn ætluðu því að Auðunn var rammur að afli. Áttust
                        þeir lengi við en svo lauk að Grettir féll. Lét Auðunn þá fylgja kné kviði
                        og fór illa með hann. Hlupu þeir þá til Atli og Bersi og margir aðrir og
                        skildu þá.</p>
                    <p> Grettir kvað ekki þurfa að halda á sér sem ólmum hundi og mælti þetta:
                        "Þræll einn þegar hefnist en argur aldrei."</p>
                    <p> Eigi létu menn þetta sér að sundurþykki verða því að þeir Kálfur og
                        Þorvaldur bræður vildu að þeir væru sáttir. Voru þeir og skyldir nokkuð,
                        Auðun og Grettir. Hélst leikurinn sem áður og varð ekki til sundurþykki
                        fleira. </p>
                </div>
                <div n="16" type="textpart" subtype="chapter">
                    <p> Þorkell krafla gerðist nú gamall mjög. Hann hafði Vatnsdælagoðorð og var
                        höfðingi mikill. Hann var aldavin Ásmundar hærulangs sem tengdum þeirra
                        hæfði. Hann var því vanur að ríða til Bjargs hvert vor að sækja þangað til
                        kynnis. Og enn gerði hann svo næsta vor eftir það er áður var sagt að hann
                        fór til Bjargs.</p>
                    <p> Tóku þeir Ásmundur og Ásdís við honum tveim höndum. Var hann þar þrjár nætur
                        og töluðu þeir mágar marga hluti milli sín. Þorkell spurði hversu Ásmundi
                        segði hugur um sonu sína, hverjir iðnarmenn þeir mundu verða. Ásmundur
                        kveðst ætla að Atli yrði búmaður mikill, forsjáll og fémaður.</p>
                    <p> Þorkell segir: "Þarfur maður og þér líkur. En hvað segir þú af Gretti?"</p>
                    <p> Ásmundur mælti: "Af honum er það að segja að hann mun verða sterkur maður og
                        óstýrilátur, þykkjumikill og þungur hefir hann mér orðið."</p>
                    <p> Þorkell svarar: "Eigi er það heillavænlegt mágur," sagði hann, "en hversu
                        skulum við skipa þingferð okkra í sumar?"</p>
                    <p> Ásmundur svarar: "Eg gerist þungfær og vildi eg sitja heima."</p>
                    <p> "Viltu að Atli fari fyrir þig?" sagði Þorkell.</p>
                    <p> "Hann þykist eg eigi missa mega," sagði Ásmundur, "fyrir sakir starfa og
                        aðdráttar en Grettir vill ekki starfa. Er hann svo viti borinn að eg get að
                        hann kunni halda upp lögskilum fyrir mig með þinni umsjá."</p>
                    <p> "Þú skalt ráða mágur," segir Þorkell.</p>
                    <p> Reið hann nú heim þá er hann var búinn og leysti Ásmundur hann burt með
                        góðum gjöfum.</p>
                    <p> Nokkru síðar bjóst Þorkell heiman til þings. Hann reið með sex tigu manna.
                        Fóru þeir allir með honum er í hans goðorði voru. Kemur hann til Bjargs og
                        reið Grettir þaðan með honum. Þeir riðu suður heiði þá er Tvídægra heitir.
                        Áifangar voru litlir á fjallinu og riðu þeir mikinn ofan í byggðina. Og er
                        þeir komu ofan í Fljótstungu þótti þeim mál að sofa og hleyptu beislum af
                        hestum sínum og létu ganga með söðlum. Lágu þeir áfram langt og sváfu. En er
                        þeir vöknuðu svipuðust menn að hestum sínum. Höfðu hestarnir sinn veg farið
                        hver þeirra en sumir höfðu velst. Grettir fann seinast sinn hest.</p>
                    <p> Það var þá háttur að menn vistuðu sig sjálfir til þings og reiddu flestir
                        mali um söðla sína. Söðull var undir kviði niðri á hesti Grettis en í burt
                        malurinn. Fer hann nú til leitar og fann eigi. Sér hann nú hvar maður
                        gengur. Sá fór hart. Grettir spyr hver þar færi. Hann svarar og kvaðst
                        Skeggi heita og vera húskarl norðan úr Ási úr Vatnsdal.</p>
                    <p> "Er eg í ferð með Þorkatli," sagði hann, "en mér hefir tekist til
                        gálauslega. Eg hefi týnt vistamal mínum."</p>
                    <p> Grettir svarar: "Eindæmin eru verst. Eg hefi og týnt mal þeim er eg átti og
                        leitum nú báðir samt."</p>
                    <p> Það líkaði Skeggja vel. Ganga þeir nú um hríð. En er minnst varði tekur
                        Skeggi á rás upp eftir móunum, grípur þar upp malinn. Grettir sá er hann
                        laut og spyr hvað hann tók upp.</p>
                    <p> "Mal minn," segir Skeggi.</p>
                    <p> "Hverjir bera það fleiri en þú?" sagði Grettir, "og lát mig sjá því að mart
                        er öðru líkt."</p>
                    <p> Skeggi kvað öngvan mann taka af sér það er hann ætti. Grettir þreif til
                        malsins og toguðust þeir um hann og vildi sitt mál hvortveggi hafa.</p>
                    <p> "Undarlega ætlið þér," segir húskarlinn, "þó að menn séu eigi jafnstórauðgir
                        allir sem þér Vatnsdælar að menn muni eigi þora að halda á sínu fyrir
                        yður."</p>
                    <p> Grettir kvað þetta ekki eftir mannvirðingu ganga þótt hver hefði það er
                        ætti.</p>
                    <p> Skeggi mælti: "Of fjarri er nú Auðunn að kyrkja þig sem við
                        knattleikinn."</p>
                    <p> "Vel er það," sagði Grettir, "en eigi muntu mig kyrkja hvern veg sem hitt
                        hefir verið."</p>
                    <p> Skeggi greip þá öxi og hjó til Grettis. En er Grettir sá þetta þreif hann
                        vinstri hendi öxarskaftið fyrir framan hendur Skeggja svo að þegar varð
                        laus. Grettir setti þá sömu öxi í höfuð honum svo að þegar stóð í heila.
                        Féll húskarl þá dauður til jarðar.</p>
                    <p> Grettir tók malinn og kastar um söðul sinn. Hann reið síðan eftir förunautum
                        sínum. Þorkell reið undan því að hann vissi eigi að þetta mundi til hafa
                        borið. Menn söknuðu nú Skeggja úr flokkinum. En er Grettir fann þá spyrja
                        þeir hann hvað hann vissi til Skeggja.</p>
                    <p> Grettir kvað þá vísu:</p>

                    <lg>
                        <l>Hygg eg at hljóp til Skeggja</l>
                        <l>hamartröll með för rammri.</l>
                        <l>Blóð var á gunnar Gríði</l>
                        <l>gráðr, fyr stundu áðan.</l>
                        <l>Sú gein of haus honum</l>
                        <l>harðmynnt og lítt sparði,</l>
                        <l>var eg hjá viðreign þeira,</l>
                        <l>vígtenn og klauf enni.</l>
                    </lg>
                    <p> Þá hlupu fylgdarmenn Þorkels upp og sögðu ekki mundu tröll hafa tekið
                        manninn um ljósan dag.</p>
                    <p> Þorkell þagnaði og mælti síðan: "Önnur efni munu í vera og mun Grettir hafa
                        drepið hann eða hvað bar til?"</p>
                    <p> Grettir segir þá allan áskilnað þeirra.</p>
                    <p> Þorkell mælti: "Allilla hefir þetta til tekist. Skeggi var fenginn til
                        fylgdar við mig en maður góðættaður og mun eg taka ámælið á þann hátt að eg
                        mun bæta slíku sem dæmt verður en sektum má eg eigi ráða. Eru tveir kostir
                        fyrir hendi fyrir þig Grettir, hvort þú vilt heldur fara til þings og hætta
                        á hvern veg til tekst eða hverfa hér aftur."</p>
                    <p> Grettir kjöri að fara til þings og svo var að hann fór. Var þetta mál kært
                        af erfingjum hins vegna. Gekk Þorkell til handsala og hélt upp fébótum en
                        Grettir skyldi vera sekur og vera utan þrjá vetur.</p>
                    <p> En er þeir riðu af þingi höfðingjarnir áðu þeir uppi undir Sleðaási áður en
                        þeir skildu. Þá hóf Grettir stein þann er þar liggur í grasinu og nú heitir
                        Grettishaf. Þá gengu til margir menn að sjá steininn og þótti þeim mikil
                        furða að svo ungur maður skyldi hefja svo mikið bjarg.</p>
                    <p> Reið Grettir heim til Bjargs og sagði frá föður sínum. Ásmundur tók lítt á
                        og kvað hann óeirðarmann verða mundu. </p>
                </div>
                <div n="17" type="textpart" subtype="chapter">
                    <p> Hafliði hét maður er bjó á Reyðarfelli á Hvítársíðu. Hann var siglingamaður
                        og átti skip í förum. Það stóð uppi í Hvítá. Sá maður var á skipi með honum
                        er Bárður hét. Hann átti konu unga og fríða.</p>
                    <p> Ásmundur sendi mann til Hafliða að hann skyldi taka við Gretti og sjá um með
                        honum. Hafliði kvað sér sagt að maðurinn væri vanstilltur en fyrir sakir
                        vináttu þeirra Ásmundar tók hann við Gretti. Bjóst hann þá til utanferðar.
                        Engin vildi Ásmundur fararefni fá honum utan hafnest og lítið af vaðmálum.
                        Grettir bað hann fá sér vopn nokkuð.</p>
                    <p> Ásmundur segir: "Ekki hefir þú mér hlýðinn verið. Veit eg og eigi hvað þú
                        munir það með vopnum vinna er þarft er. Mun eg og þau ekki til láta."</p>
                    <p> Grettir mælti: "Þá er eigi það að launa sem eigi er gert."</p>
                    <p> Síðan skildu þeir feðgar með litlum kærleikum. Margir báðu hann vel fara en
                        fáir aftur koma.</p>
                    <p> Móðir hans fylgdi honum á leið. Og áður þau skildu mælti hún svo: "Eigi ertu
                        svo af garði ger frændi sem eg vildi svo vel borinn maður sem þú ert. Þykir
                        mér það mest á skorta að þú hefir ekki vopn það er neytt sé en mér segir svo
                        hugur um að þú munir þeirra við þurfa."</p>
                    <p> Hún tók þá undan skikkju sinni sverð búið. Það var allgóður gripur.</p>
                    <p> Hún mælti þá: "Sverð þetta átti Jökull föðurfaðir minn og hinir fyrri
                        Vatnsdælir og var þeim sigursælt. Vil eg nú gefa þér sverðið og njót
                        vel."</p>
                    <p> Grettir þakkaði henni vel gjöfina og kvað sér þetta betra þykja en aðrir
                        fémunir þótt meiri væru. Síðan fór hann veg sinn en Ásdís bað honum margra
                        hluta.</p>
                    <p> Grettir reið suður um heiði og létti eigi fyrr en hann kom suður yfir heiði.
                        Hafliði tók vel við honum. Fann hann Gretti og spurði að fararefnum
                        hans.</p>
                    <p> Grettir kvað vísu:</p>

                    <lg>
                        <l>Hygg eg að heiman byggi</l>
                        <l>heldr auðigir snauðan,</l>
                        <l>blakkþollr byrjar skikkju,</l>
                        <l>beiðendr móins leiðar.</l>
                        <l>Enn réð orðskvið sanna</l>
                        <l>auðnorn við mig fornan</l>
                        <l>ern, að best er barni,</l>
                        <l>benskóðs fyr gjöf, móðir.</l>
                    </lg>
                    <p> Hafliði kvað það sýnt að henni var mest um hann hugað.</p>
                    <p> Létu þeir í haf þegar þeir voru búnir og byr gaf. Og er þeir komu út yfir
                        grunn öll undu þeir segl. Grettir gerði sér gróf undir bátinum og vildi
                        þaðan hvergi hræra sig, hvorki til austra né að segli að vinna, og ekki
                        starfa það sem hann átti að skipi að gera til jafnaðar við aðra menn. Eigi
                        vildi hann og kaupa af sér.</p>
                    <p> Þeir sigldu suður um Reykjarnes og svo suður fyrir land. Og er landið var
                        horfið fengu þeir rétt mikinn. Skipið var heldur lekt og þoldi illa réttinn.
                        Fengu þeir vos mikið. Grettir lét þá fjúka í kviðlinga. Það líkaði mönnum
                        stórilla.</p>
                    <p> Einn dag var það að veður var bæði hvasst og kalt. Þá kölluðu sveinar, báðu
                        Gretti nú duga "því að oss kólnar á klónum."</p>
                    <p> Grettir leit upp og mælti:</p>

                    <lg>
                        <l>Happ er það ef hér skal kroppna</l>
                        <l>hver fingr á kyrpingum.</l>
                    </lg>
                    <p> Ekki fengu þeir af honum starfann en líkaði nú verr en áður og kváðu hann
                        skyldu taka gjöld á sjálfum sér fyrir níð sitt og lögleysu þá er hann
                        gerði.</p>
                    <p> "Þykir þér betra," sögðu þeir, "að klappa um kviðinn á konu Bárðar
                        stýrimanns en að gera skyldu þína á skipi og slíkt er óþolanda."</p>
                    <p> Veðrið gekk upp að eins. Stóðu þeir þá í austri svo að dægrum skipti. Þeir
                        heituðust þá við Gretti.</p>
                    <p> Og er Hafliði heyrði þetta gekk hann þar að er Grettir lá og mælti: "Eigi
                        þykir mér samkeypi yðvart kaupmanna gott. Þú gerir þeim ólög en níðir þá á
                        svo gert ofan en þeir heitast að steypa þér fyrir borð. Nú er slíkt
                        ótiltækilegt."</p>
                    <p> "Því munu þeir eigi ráða tiltektum sínum?" kvað Grettir, "en það vildi eg að
                        eftir dveldist einn eða tveir hjá mér áður en eg gangi fyrir borð."</p>
                    <p> "Slíkt er ógeranda," sagði Hafliði. "Mun oss aldrei vel gefa ef þér berist
                        þetta fyrir. Mun eg leggja ráð til með þér."</p>
                    <p> "Hvert er það?" sagði Grettir.</p>
                    <p> "Þeir finna að við þig að þú níðir þá. Nú vil eg," sagði Hafliði, "að þú
                        kveðir til mín nokkra níðvísu og má vera að þeir umberi betur við þig."</p>
                    <p> "Aldrei kveð eg til þín," sagði Grettir, "utan gott. Geri eg þig ekki líkan
                        kyrpingum."</p>
                    <p> Hafliði mælti: "Kveða má svo að fegri sé vísan ef grafin er þótt fyrst sé
                        eigi allfögur."</p>
                    <p> "Þetta hefi eg og nægst til," sagði Grettir.</p>
                    <p> Hafliði fór til þeirra skipverja og mælti: "Mikið er erfiði yðvart og von að
                        yður líki illa við Gretti."</p>
                    <p> "Verri þykja oss kviðlingar hans en hvetvetna annað," segja þeir.</p>
                    <p> Hafliði mælti þá hátt: "Hann mun og illa af því fara um síðir."</p>
                    <p> En er Grettir heyrir Hafliða ámæla sér kvað Grettir vísu:</p>

                    <lg>
                        <l>Annað var þá er inni</l>
                        <l>át Hafliði drafla,</l>
                        <l>hann þóttist þá heima,</l>
                        <l>hvellr að Reyðarfelli.</l>
                        <l>Nú dagverðar darra</l>
                        <l>dóms skreytandi neytir</l>
                        <l>tvisvar Tveggja nesja</l>
                        <l>takhreins degi einum.</l>
                    </lg>
                    <p> Kaupmönnum þótti allilla og sögðu að hann skyldi eigi til einskis gera að
                        níða Hafliða bónda.</p>
                    <p> Hafliði mælti þá: "Nóga hefir Grettir verðleika til þess þótt þér gerðuð
                        honum nokkra smán en eigi vil eg hafa sæmd mína í veði til móts við illgirni
                        hans og forsjáleysi. Nú munum vér þessa ekki að sinni hefna meðan vér erum í
                        svo miklum háska staddir en minnist þessa þá er þér komið á land ef yður
                        líkar."</p>
                    <p> Þeir segja: "Mun oss eigi mega sem þér? Hvað mun oss heldur bíta níð en
                        þig?"</p>
                    <p> Hafliði bað þá svo gera. Þaðan frá vönduðu skipmenn miklu miður um kviðlinga
                        en áður. Þeir höfðu harða útivist og langa. Komu þá lekar að skipinu. Tóku
                        menn þá að lýjast mjög á erfiði.</p>
                    <p> Stýrimannskona sú hin unga var því jafnan vön að sauma að höndum Gretti og
                        höfðu skipverjar það mjög í fleymingi við hann.</p>
                    <p> Hafliði gekk þar til er Grettir lá og kvað vísu:</p>

                    <lg>
                        <l>Stattu upp úr gróf, Grettir,</l>
                        <l>grefr knörr hola vörru.</l>
                        <l>Minnstu á mál við svanna</l>
                        <l>meginkátr hinn glaðláta.</l>
                        <l>Fast hefir hrund að höndum,</l>
                        <l>hör-Nauma, þér saumað.</l>
                        <l>Skorð vill að vel verðir</l>
                        <l>viðr meðan land er niðri.</l>
                    </lg>
                    <p> Grettir stóð skjótt upp og kvað:</p>

                    <lg>
                        <l>Stöndum upp þó að undir</l>
                        <l>alltíðum skip ríði.</l>
                        <l>Veit eg að víf mun láta</l>
                        <l>verr ef eg ligg á knerri.</l>
                        <l>Því mun öllungis illa</l>
                        <l>aldygg kona hyggja</l>
                        <l>hvít ef hér skal láta</l>
                        <l>hvert sinn fyr mig vinna.</l>
                    </lg>
                    <p> Síðan hljóp hann aftur til þar er þeir voru að austrinum og spurði hvað þeir
                        vildu að hann gerði. Þeir sögðu hann lítið gott gera mundu.</p>
                    <p> Hann segir: "Munur er að mannsliði."</p>
                    <p> Hafliði bað þá eigi neita liði hans "má vera að hann þykist leysa sínar
                        hendur ef hann býður lið sitt."</p>
                    <p> Þá var ekki dæluaustur á hafskipum. Kölluðu menn það byttuaustur eða
                        stampaustur. Hann var bæði vossamur og erfiður. Skyldi þar hafa byttur tvær.
                        Fór þá önnur niður er önnur fór upp. Sveinar báðu að Grettir skyldi sökkva
                        byttunum, kváðu nú reyna skyldu hvað hann mætti. Hann segir að lítil raun
                        mundi best um það. Fer hann þá niður og sökkti byttunum og voru þá fengnir
                        til tveir að ausa móts við hann. Héldust þeir eigi lengi við áður þeir voru
                        yfirkomnir af mæði. Þá gengu til fjórir og allt á sömu leið. Svo segja sumir
                        menn að átta jusu þeir við hann áður en lauk. Var þá og upp ausið skipið.
                        Þaðan af skiptist mjög um orðalag kaupmanna við Gretti því að þeir sáu hvað
                        hann átti undir sér fyrir afls sakir. Var hann og þaðan frá hinn fræknasti
                        til liðs, hvers sem við þurfti.</p>
                    <p> Ber þá nú austur í haf. Lágu á myrkur mikil. Fundu þeir eigi fyrr eina nótt
                        en þeir sigldu upp á sker skipinu svo að undan gekk undirhluturinn. Var þá
                        hrundið bátnum og fluttar af konur og allt það er laust var. Þar var hólmur
                        lítil skammt frá þeim og færðu þangað föng sín sem þeir komust við um
                        nóttina.</p>
                    <p> En er lýsa tók áttu þeir um að tala hvar þeir voru komnir. Kenndust þeir þá
                        við sem áður höfðu farið milli landa að þeir voru komnir að Sunnmæri í
                        Noregi. Þar var ein ey skammt frá þeim til meginlands er heitir Háramarsey.
                        Þar var byggð mikil í eyjunni. Þar var og lends manns ból. </p>
                </div>
                <div n="18" type="textpart" subtype="chapter">
                    <p> Þorfinnur hét lendur maður sá er þar átti bú í eyjunni. Hann var son Kárs
                        hins gamla er þar hafði lengi búið. Þorfinnur var höfðingi mikill.</p>
                    <p> Og er alljóst var orðið sáu menn til úr eyjunni að kaupmenn voru nauðuglega
                        staddir. Var þá sagt til Þorfinni. Hann brá við skjótt og lét setja fram
                        karfa stóran er hann átti. Reru sextán menn á borð. Þeir voru á karfanum
                        nærri þrír tigir manna, fóru til sem hvatast og burgu fé kaupmanna en
                        hafskipið sökk niður. Týndist þar mikið góss. Þorfinnur flutti alla menn
                        heim af skipinu til sín. Voru þeir þar viku og þurrkuðu varning sinn. Síðan
                        fóru kaupmenn suður í land og fóru þeir úr sögunni.</p>
                    <p> Grettir var eftir hjá Þorfinni og lét lítið um sig. Hann var fátalaður
                        lengstum. Þorfinnur lét gefa honum mat og gaf sér ekki mikið að honum.
                        Grettir var honum ófylgjusamur og vildi eigi ganga með honum úti á daginn.
                        Það líkaði illa Þorfinni en nennti þó eigi að kviðja honum mat. Þorfinnur
                        var híbýlaprúður og gleðimaður mikill. Vildi hann og að aðrir menn væru
                        glaðir.</p>
                    <p> Grettir var húsgöngull og fór á aðra bæi þar í eynni. Auðunn hét maður er
                        bjó þar sem heitir á Vindheimi. Þangað fór Grettir daglega og gerði sér kært
                        við hann. Sat Grettir þar jafnan á dag fram.</p>
                    <p> Það var eitt kveld harðla síð er Grettir bjóst heim að ganga að hann sá eld
                        mikinn gjósa upp á nesi því er niður var frá bæ Auðunar. Grettir spurði
                        eftir hvað nýjungu það væri. Auðunn kvað honum ekki á liggja það að
                        vita.</p>
                    <p> "Það mundi mælt, sagði Grettir, "ef slíkt sæist á voru landi að þar brynni
                        af fé."</p>
                    <p> Bóndi svarar: "Sá einn mun fyrir þeim eldi ráða að eigi mun gagn í um að
                        forvitnast."</p>
                    <p> "Þó vil eg vita," segir Grettir.</p>
                    <p> "Þar á nesinu stendur haugur," segir Auðunn, "en þar var í lagður Kár hinn
                        gamli, faðir Þorfinns. Áttu þeir feðgar fyrst eitt bóndaból í eynni en síðan
                        Kár dó hefir hann svo aftur gengið að hann hefir eytt á burt öllum bændum
                        þeim er hér áttu jarðir svo að nú á Þorfinnur einn alla eyna og öngum verður
                        þeim mein að þessu er Þorfinnur heldur hendi yfir."</p>
                    <p> Grettir kvað hann vel hafa sagt "mun eg hér koma á morgun og lát til reiðu
                        graftól."</p>
                    <p> "Let eg þig," segir Auðunn, "að fást þar við því að eg veit að Þorfinnur mun
                        fjandskap á þig leggja."</p>
                    <p> Grettir kvaðst mundu hætta á það.</p>
                    <p> Nú leið af nóttin. Kemur Grettir þar snemma. Voru þá til reiðu graftólin.
                        Fer bóndi með honum til haugsins.</p>
                    <p> Grettir braut nú hauginn og var að mikilvirkur, léttir eigi fyrr en hann
                        kemur að viðum. Var þá mjög áliðinn dagurinn. Síðan reif hann upp viðuna.
                        Auðunn latti hann þá mjög að ganga í hauginn.</p>
                    <p> Grettir bað hann geyma festar "en eg mun forvitnast hvað hér býr fyrir."</p>
                    <p> Gekk Grettir þá í hauginn. Var þar myrkt og þeygi þefgott. Leitast hann nú
                        fyrir hversu háttað var. Hann fann hestbein og síðan drap hann sér við
                        stólbrúðar og fann að þar sat maður á stóli. Þar var fé mikið í gulli og
                        silfri borið saman og einn kistill settur undir fætur honum, fullur af
                        silfri. Grettir tók þetta fé allt og bar til festar. Og er hann gekk utar
                        eftir haugnum var gripið til hans fast. Lét hann þá laust féð en réðst í mót
                        þeim og tókust þeir þá til heldur óþyrmilega. Gekk nú upp allt það er fyrir
                        varð. Sótti haugbúinn með kappi. Grettir fór undan lengi og þar kemur að
                        hann sér að eigi mun duga að hlífast við. Sparir nú hvorgi annan. Færast
                        þeir þangað er hestbeinin voru. Kipptust þeir þar um lengi og fóru ýmsir á
                        kné en svo lauk að haugbúinn féll á bak aftur og varð af því dykur mikill.
                        Þá hljóp Auðunn frá festarhaldinu og ætlaði að Grettir mundi dauður. Grettir
                        brá nú sverðinu Jökulsnaut og hjó á hálsinn haugbúanum svo að af tók
                        höfuðið. Setti hann það við þjó honum. Grettir gekk síðan til festar með
                        féið og var Auðunn allur í brottu. Varð hann þá að handstyrkja upp festina.
                        Hann hafði hnýtt fénu í snæri og dró það upp síðar.</p>
                    <p> Grettir var orðinn stirður mjög af sameign þeirra Kárs, snýr nú heim til
                        bæjar Þorfinns með féð. Þá var fólk allt undir borð komið. Þorfinnur hvessti
                        á Gretti augun er hann kom í drykkjustofuna og spurði hvað hann ætti svo
                        nauðsynlegt að starfa að hann geymdi eigi hátta með öðrum mönnum.</p>
                    <p> Grettir mælti: "Mart er smátt það er til ber á síðkveldum."</p>
                    <p> Lagði hann þá fram á borðið fé það allt er hann hafði tekið úr hauginum.
                        Einn gripur var sá er Gretti stóðu mest augu til. Það var eitt sax, svo gott
                        vopn að aldrei kveðst hann séð hafa betra. Það lét hann síðast fram.
                        Þorfinnur varð léttbrúnn við er hann sá féið og saxið því að það var
                        menjagripur þeirra og hafði aldrei úr ætt gengið.</p>
                    <p> "Hvaðan kom þér fé þetta?" sagði Þorfinnur.</p>
                    <p> Grettir kvað þá vísu:</p>

                    <lg>
                        <l>Mér hefir brugðist, báru</l>
                        <l>blikrýrandi, að skýru,</l>
                        <l>brátt spyrji bragnar þetta,</l>
                        <l>bauga von í haugi.</l>
                        <l>Þó sé eg hitt að Hrotta</l>
                        <l>hríð-Ullr muni síðan</l>
                        <l>fár að Fáfnis mýri</l>
                        <l>fullteitr þannig leita.</l>
                    </lg>
                    <p> Þorfinnur svarar: "Ekki mun þér allt í augu blæða og öngvan hefir þessa fýst
                        fyrr að brjóta hauginn. En fyrir því að eg veit að það fé er illa komið er
                        fólgið er í jörðu eða í hauga borið þá mun eg ekki gefa þér hér skuld fyrir
                        með því að þú færðir mér. Eða hvar náðir þú saxinu góða?"</p>
                    <p> Grettir segir og kvað:</p>

                    <lg>
                        <l>Fékk í firna dökkum,</l>
                        <l>féll draugr, tekið haugi</l>
                        <l>sax það er seggja vexir</l>
                        <l>sár, hyrlestir báru.</l>
                        <l>Og skyldi mér aldrei</l>
                        <l>jálms dýrlogi hjálma</l>
                        <l>ýtum hættr, ef ættag,</l>
                        <l>angrs hendi firr ganga.</l>
                    </lg>
                    <p> Þorfinnur svarar: "Vel er til mælt en sýna skaltu nokkuð áður það er frægð
                        þyki í vera en eg gefi þér saxið því að það fékk eg aldrei af föður mínum
                        meðan hann lifði."</p>
                    <p> Grettir svarar: "Eigi má vita hverjum að mestu gagni kemur um það er
                        lýkur."</p>
                    <p> Þorfinnur tók við fénu og geymdi saxið hjá sæng sinni. Leið svo veturinn
                        framan til jóla að ekki bar fleira til frásagna. </p>
                </div>
                <div n="19" type="textpart" subtype="chapter">
                    <p> Þetta sumar hið næsta bjóst Eiríkur jarl Hákonarson úr landi vestur til
                        Englands á fund Knúts konungs hins ríka mágs síns en hann setti eftir til
                        ríkis í Noregi Hákon jarl son sinn og fékk hann í hendur Sveini jarli bróður
                        sínum til forsjá og ríkisstjórnar því að Hákon var barn að aldri.</p>
                    <p> En áður Eiríkur jarl fór úr landi stefndi hann til sín lendum mönnum og
                        ríkum bóndum. Töluðu þeir mart um lög og landsskipun því að Eiríkur jarl var
                        stjórnsamur. Þótti mönnum það mikill ósiður í landinu að úthlaupsmenn eða
                        berserkir skoruðu á hólm göfgum mönnum til fjár eða kvenna. Skyldu hvorir
                        ógildir falla sem féllu fyrir öðrum. Fengu margir af þessu smán og fjármissu
                        en sumir líftjón með öllu og því tók Eiríkur jarl af allar hólmgöngur í
                        Noregi. Hann gerði og útlaga alla ránsmenn og berserki þá sem með óspektir
                        fóru. Var í þessari skipan og ráðagerð með jarli Þorfinnur Kársson úr
                        Háramarsey því að hann var vitur maður og kær vinur jarla.</p>
                    <p> Tveir bræður eru nefndir til að verstir voru. Hét annar Þórir þömb en annar
                        Ögmundur illi. Þeir voru háleyskir að ætt, meiri og sterkari en aðrir menn.
                        Þeir gengu berserksgang og eirðu öngu þegar þeir reiddust. Þeir tóku á burt
                        konur manna og höfðu við hönd sér viku eða hálfan mánuð og færðu síðan aftur
                        þeim sem áttu. Þeir rændu hvar sem þeir koma eða gerðu aðrar óspektir.
                        Eiríkur jarl gerði þá útlæga fyrir endilangan Noreg. Gekk Þorfinnur mest
                        manna fyrir sekt þeirra. Þóttust þeir honum eiga fullan fjandskap að gjalda.
                        Síðan fór jarl úr landi sem segir í sögu hans en Sveinn jarl hafði yfirvald
                        í Noregi og ríki.</p>
                    <p> Þorfinnur fór heim til bús síns og sat heima mjög til jóla sem fyrr er sagt.
                        Í móti jólum býst Þorfinnur að fara til bús síns þangað sem hét í Slysfirði.
                        Það er á meginlandi. Hafði hann boðað þangað mörgum vinum sínum. Húsfreyja
                        Þorfinns mátti eigi fara með bónda því að dóttir þeirra frumvaxta lá sjúk og
                        voru þær báðar heima. Grettir var heima og húskarlar átta. Þorfinnur fór nú
                        við þrjá tigu frelsingja til jólaveislunnar. Var þar hinn mesti mannfagnaður
                        og gleði.</p>
                    <p> Nú kemur aðfangadagur jóla. Þá var veður bjart og kyrrt. Grettir var
                        lengstum úti um daginn og sá að skip fór suður og norður með landi því að
                        hver sótti til annars þangað sem samdrykkjan var sett. Bóndadóttur var þá
                        batnað svo að hún gekk með móður sinni. Leið nú á daginn.</p>
                    <p> Þá sá Grettir að skip reri að eynni. Það var ekki mikið og skarað skjöldum
                        milli stafna. Skipið var steint fyrir ofan sjá. Þeir reru knálega og stefndu
                        að naustum Þorfinns. Og er skipið kenndi niður hljópu þeir fyrir borð sem á
                        voru. Grettir hafði tölu á mönnum þessum að þeir voru tólf saman. Ekki þótti
                        honum þeir friðlega láta. Þeir tóku upp skip sitt og báru af sjó. Eftir það
                        hlupu þeir að naustinu. Þar stóð inni karfinn Þorfinns sá hinn stóri. Hann
                        settu aldrei færri menn á sjó en þrír tigir en þeir tólf rykktu honum þegar
                        fram á fjörugrjótið. Síðan tóku þeir upp sitt skip og báru inn í
                        naustið.</p>
                    <p> Þá þóttist Grettir sjá að þeir mundu ætla að bjóða sér sjálfir beina. Hann
                        gekk þá til móts við þá og fagnaði þeim vel og spyr hverjir þeir væru eða
                        hversu formaður þeirra hét.</p>
                    <p> Sá svarar skjótt er til var mælt og kvaðst heita Þórir og kallaður þömb, og
                        bróðir hans Ögmundur og aðrir kompánar þeirra.</p>
                    <p> "Vænti eg," segir Þórir, "að Þorfinnur húsbóndi yðvar hafi heyrt vor getið
                        eða hvort er hann heima?"</p>
                    <p> Grettir svarar: "Gæfumenn miklir munuð þér vera því að þér hafið hér góða
                        aðkomu ef þeir eru mennirnir sem eg ætla. Bóndi er heiman farinn með alla
                        heimamenn þá sem frjálsir eru og ætlar eigi heim fyrr en að bak jólunum.
                        Húsfreyja er heima og bóndadóttir. Og ef eg þættist nokkurn mótgang eiga að
                        gjalda þá vildi eg þann veg að koma því að hér er hvetvetna það er hafa
                        þarf, bæði öl og annar fagnaður."</p>
                    <p> Þórir þagði meðan Grettir lét ganga töluna. Síðan mælti hann til Ögmundar:
                        "Fór nokkuð fjarri því sem eg gat til?" sagði hann, "og væri mér það í hug
                        að hefna Þorfinni er hann hefir gert oss útlaga. Er þessi maður og góður af
                        tíðindum. Þurfum vér eigi að togast eftir orðum við hann."</p>
                    <p> "Orða sinna á hver ráð," sagði Grettir, "og gera skal eg yður slíkan
                        forbeina sem eg má og gangið heim með mér."</p>
                    <p> Þeir báðu hann hafa þökk fyrir, kváðust hans boði hlíta mundu. En er þeir
                        komu heim að bænum tók Grettir í hönd Þóri og leidd hann til stofu. Grettir
                        var þá málreifur mjög. Húsfreyja var í stofunni og lét tjalda hana og búast
                        um vel. En er hún heyrði til Grettis nam hún staðar á gólfinu og spurði
                        hverjum Grettir fagnaði svo alvarlega.</p>
                    <p> Grettir svarar: "Það er ráð húsfreyja að taka vel við gestum. Hér er kominn
                        Þórir bóndi þömb og þeir tólf saman og ætla hér að sitja um jólin. Er það
                        allgott því að vér áttum heldur fámennt áður."</p>
                    <p> Hún svarar: "Eigi tel eg þá með bóndum eða góðum mönnum því að þeir eru
                        hinir verstu ránsmenn og illvirkjar. Vildi eg gjarna hafa gefið til mikinn
                        hlut eigu minnar að þeir hefðu hér eigi komið í þetta sinn. Launar þú og
                        illa Þorfinni fyrir það er hann tók þig af skipbroti félausan og hefir
                        haldið þig í vetur sem frjálsan mann."</p>
                    <p> Grettir svarar: "Réttar er nú fyrst að taka vosklæði af gestunum en að ámæla
                        mér. Þess mun lengi kostur."</p>
                    <p> Þórir mælti þá: "Ver eigi stygg húsfreyja. Enginn missir skal þér í verða þó
                        að bóndi sé eigi heima því að fá skal mann í stað hans og svo dóttur þinni
                        og öllum heimakonum."</p>
                    <p> "Slíkt er karlmannlega talað," segir Grettir, "mega þær þá eigi yfir sinn
                        hlut sjá."</p>
                    <p> Nú stukku fram konur allar og sló á þær óhug miklum og gráti.</p>
                    <p> Grettir mælti til berserkja: "Seljið mér það í hendur sem þér viljið af
                        leggja, vopn og vosklæði, því að eigi mun oss fólkið stýrilátt meðan það er
                        óhrætt."</p>
                    <p> Þórir kvaðst eigi hirða hvað konur nögguðu "en mikinn mun eigum vér að gera
                        þín eða annarra heimamanna. Líst mér sem vér munum þig hafa að
                        trúnaðarmanni."</p>
                    <p> "Sjáið þér fyrir því," sagði Grettir, "en eigi geri eg mér alla menn
                        jafna."</p>
                    <p> Síðan lögðu þeir af flest öll vopn.</p>
                    <p> Eftir það mælti Grettir: "Ráðlegt þykir mér að þér farið til borðs og
                        drekkið nokkuð því að yður mun þyrsta af róðri."</p>
                    <p> Þeir kváðust þess albúnir en sögðu sér ókunnigt til kjallara. Grettir spurði
                        hvort þeir vildu hlíta hans forsjá og umgangi. Berserkir létust það gjarna
                        vilja. Grettir fer til og sækir öl og gefur þeim að drekka. Þeir voru mjög
                        móðir og sulgu stórum. Lætur hann óspart ölið, það er áfengast var til, og
                        gekk því lengi. Hann segir þeim og margar kátlegar sögur. Varð af þessu öllu
                        saman háreysti til þeirra að heyra. Eigi fýsti heimamenn til þeirra að
                        koma.</p>
                    <p> Þá mælti Þórir: "Eigi hefi eg þann mann fundið ókunnan er svo vel vildi við
                        oss gera sem þessi maður eða hver laun viltu af oss félögum þiggja fyrir
                        þína þjónustu?"</p>
                    <p> Grettir svarar: "Eigi ætla eg hér til launa fyrir að svo gervu en ef vér
                        erum þvílíkir vinir þá er þér farið á burt sem nú horfist þá mun eg ráðast
                        til lags með yður. En þó að eg megi minna en einnhver yðvar þá mun eg eigi
                        letja stórræðanna."</p>
                    <p> Þeir urðu mjög glaðir við og vildu þegar binda félag sitt með fastmælum.</p>
                    <p> Grettir kvað það eigi skyldu "því að það er satt sem mælt er að öl er annar
                        maður og skal eigi bráðabug að þessu gera framar en áður hef eg sagt. Erum
                        vér litlir skapdeildarmenn hvorirtveggju."</p>
                    <p> Þeir sögðust eigi ætla þessu að bregða. Leið nú á kveldið svo að mjög tók að
                        myrkva. Þá sér Grettir að þeir gerast mæddir nokkuð af drykknum.</p>
                    <p> Hann mælti þá: "Þykir yður eigi mál að fara til svefns?"</p>
                    <p> Þórir kvað svo vera skyldu "og skal efna það er eg hét húsfreyju."</p>
                    <p> Grettir gekk fram og mælti hátt: "Gangið til sængur, konur," segir hann,
                        "svo vill Þórir bóndi skipa."</p>
                    <p> Þær báðu honum ills á móti. Var hinn mesti úlfaþytur til þeirra að heyra.
                        Berserkir komu fram í þessu.</p>
                    <p> Grettir mælti: "Göngum vér út og mun eg sýna yður fatabúr Þorfinns."</p>
                    <p> Þeir létu það leiðast. Komu þeir að útibúri ákaflega stóru. Þar voru á
                        útidyr og sterkur lás fyrir. Það var allsterkt hús. Þar var hjá salerni
                        mikið og sterkt og eitt skjaldþili milli húsanna. Húsin stóðu hátt og var
                        nokkurt rið upp að ganga. Berserkir gerðust nú umfangsmiklir og stokuðu
                        Gretti. Hann fór undan í flæmingi og er þeim var minnst von hljóp hann út úr
                        húsinu og greip í hespuna og rekur aftur húsið og setur lás fyrir. Þórir og
                        hans félagar ætluðu fyrst að svarfast mundi aftur hafa hurðin og gáfu sér
                        ekki að. Þeir höfðu ljós hjá sér því að Grettir hafði sýnt þeim marga gripi
                        þá er Þorfinnur átti. Litu þeir þar á um stund. Grettir flýtir ferðinni heim
                        að bænum og þegar hann kemur í dyrnar kallar hann hátt og spyr hvar
                        húsfreyja væri. Hún þagði því að hún þorði eigi að svara.</p>
                    <p> Hann mælti: "Hér er næsta veiðarefni eða eru nokkur vopn þau sem neyt
                        eru?"</p>
                    <p> Hún svarar: "Eru vopnin en eigi veit eg til hvers þér koma."</p>
                    <p> "Tölum síðar um það," segir hann. "Dugi nú hver sem má. Eigi mun síðar
                        vænna."</p>
                    <p> Húsfreyja mælti: "Nú væri guð í garði ef nokkuð mætti um bætast vorn hag.
                        Yfir sæng Þorfinns hangir krókaspjótið stóra er átt hefir Kár hinn gamli.
                        Þar er og hjálmur og brynja og saxið góða og munu eigi bila vopnin ef þér
                        dugir hugurinn."</p>
                    <p> Grettir þrífur hjálminn og spjótið en gyrðir sig með saxinu og gengur út
                        skjótt. Húsfreyja kallar á húskarla og bað þá fylgja svo góðum dreng. Þeir
                        hlupu til vopna fjórir en aðrir fjórir þorðu hvergi nær að koma.</p>
                    <p> Nú er að segja frá berserkjunum að þeim þótti Gretti dveljast afturkoman.
                        Grunar þá nú hvort eigi munu vera svik í. Hlaupa þeir á hurðina og finna að
                        hún var læst, treysta nú á timburveggina svo brakar í hverju tré. Hér kemur
                        um síðir að þeir fá brotið skjaldþilið og komust svo fram í gangrúmið og þar
                        út á riðið. Kemur á þá berserksgangur og grenja sem hundar.</p>
                    <p> Í því bili kom Grettir að. Hann tvíhenti spjótið á Þóri miðjum er hann
                        ætlaði ofan fyrir riðið svo þegar gekk í gegnum hann. Fjöðurin var bæði löng
                        og breið á spjótinu. Ögmundur illi gekk næst Þóri og hratt honum á lagið svo
                        allt gekk upp að krókunum. Stóð þá spjótið út um herðarnar á Þóri og svo
                        framan í brjóstið að Ögmundi. Steyptust þeir báðir dauðir af spjótinu.</p>
                    <p> Þá hljóp þar hver út af riðinu sem komið var. Grettir sótti að sérhverjum,
                        gerði ýmist að hann hjó með saxinu eða lagði með spjótinu en þeir vörðust
                        með trjám er lágu á vellinum og öllu því er þeir fengu til. Var það hin
                        mesta mannhætta að fást við þá fyrir afls sakir þó að þeir hefðu eigi vopn.
                        Grettir drap þá tvo af Háleygjum þar í túninu. Húskarlar fjórir komu þá út.
                        Höfðu þeir ekki ásáttir á orðið hver vopn að hvergi skyldi hafa, sóttu þá að
                        þegar berserkirnir hörfuðu undan en er þeir snerust á mót hrukku húskarlar
                        upp undir húsin.</p>
                    <p> Sex féllu þar víkingar og varð Grettir banamaður allra. Síðan leituðu aðrir
                        sex undan. Bárust þeir þá ofan að naustinu og inn í naustið. Vörðust þeir þá
                        með árum. Fékk Grettir þá stór högg af þeim svo að við meiðingum var
                        búið.</p>
                    <p> Húskarlar fóru þá heim og sögðu mikið af framgöngu sinni. Húsfreyja bað þá
                        vita hvað af Gretti yrði en það fékkst ekki af þeim.</p>
                    <p> Tvo drap Grettir í naustinu en fjórir komust út hjá honum. Fóru þá sinn veg
                        hvorir tveir. Hann eltir þá sem nær honum voru. Gerði nú myrkt af nótt. Þeir
                        hlupu í kornhlöðu nokkura á þeim bæ sem fyrr var nefndur er á Vindheimi hét.
                        Þar áttust þeir lengi við en um síðir drap Grettir báða. Var þá ákaflega
                        móður og stirður en mikið var af nótt. Veður gerði kalt mjög með fjúki.
                        Nennti hann þá ekki að leita víkinganna, þeirra tveggja er þá voru eftir.
                        Gekk hann nú heim til bæjar.</p>
                    <p> Húsfreyja lét kveikja ljós í hinum efstum loftum við gluggana að hann hefði
                        það til leiðarvísis. Var og svo að hann fat af því heim er hann sá
                        ljósið.</p>
                    <p> En er hann kom í dyrnar gekk húsfreyja að honum og bað hann vera velkominn
                        "og hefir þú," segir hún, "mikla frægð unnið og leyst mig og hjú mín frá
                        þeirri skemmd er vér hefðum aldrei bót fengið nema þú hefðir borgið
                        oss."</p>
                    <p> Grettir segir: "Eg þykist nú mjög hinn sami og í kveld er þér töluðuð
                        hraklegar við mig."</p>
                    <p> Húsfreyja mælti svo: "Vér vissum eigi að þú værir slíkur afreksmaður sem nú
                        höfum vér reynt. Skal þér allt sjálfboðið innan bæjar það sem hæfir að veita
                        en þér sæmd í að þiggja. En mig varir að Þorfinnur launi þér þó betur er
                        hann kemur heim."</p>
                    <p> Grettir svarar: "Lítils mun nú við þurfa fyrst um launin en þiggja mun eg
                        boð þitt þar til er bóndi kemur heim. En þess væntir mig að þér megið sofa í
                        náðum fyrir berserkjunum."</p>
                    <p> Grettir drakk lítið um kveldið og lá með vopnum sínum um nóttina. Um
                        morguninn þegar lýsa tók var mönnum saman stefnt um eyna. Var þá farið að
                        leita berserkjanna, þeirra sem undan höfðu komist um kveldið. Þeir fundust
                        að áliðnum degi undir einum steini og voru þá dauðir af kulda og sárum.
                        Síðan voru þeir færðir í flæðarurð eina og dysjaðir þar. Eftir það fóru þeir
                        heim og þóttust eyjarskeggjar í frið þegnir.</p>
                    <p> Grettir kvað vísu þessa er hann kom heim til húsfreyju:</p>

                    <lg>
                        <l>Tólf höfum gröf hjá gjálfri</l>
                        <l>gunnelds búið runnum.</l>
                        <l>Einn nam eg öllum vinna</l>
                        <l>ótrauðr beran dauða.</l>
                        <l>Hver munu gild um gjörvast,</l>
                        <l>gulls vel borin selja,</l>
                        <l>verk, þau er einn fær orkað,</l>
                        <l>ítr, ef slík eru lítil.</l>
                    </lg>
                    <p> Húsfreyja mælti: "Víst ertu fárra manna líki, þeirra sem nú eru til."</p>
                    <p> Setur hún hann í öndugi og gerði til hans alla hluti vel. Leið nú svo fram
                        uns Þorfinns var heim von. </p>
                </div>
                <div n="20" type="textpart" subtype="chapter">
                    <p> Eftir jólin býst Þorfinnur til heimferðar og leysti marga með góðum gjöfum
                        burt er hann hafði til sín boðið. Síðan fór hann með sínu föruneyti þar til
                        er hann kemur mjög að naustum sínum. Þeir sjá að skip lá á sandinum og bera
                        brátt kennsli á að það var karfi hans hinn stóri. Ekki hafði Þorfinnur þá
                        spurt til víkinganna.</p>
                    <p> Hann bað þá flýta sér að landi "því að mig grunar," segir hann, "að hér hafi
                        eigi vinir um vélt."</p>
                    <p> Þorfinnur gekk fyrst á land sinna manna og þegar að naustinu. Hann sá þar
                        skip standa og kenndi að það var skip berserkja.</p>
                    <p> Hann mælti þá til sinna manna: "Það grunar mig," segir hann, "að þeir
                        atburðir munu hér orðið hafa að eg vildi gefa til eyna og allt það sem hér
                        stendur saman að eigi hefði orðið."</p>
                    <p> Þeir spurðu hví svo væri.</p>
                    <p> Hann mælti þá: "Hér hafa komið þeir víkingar er eg veit versta í öllum
                        Noregi sem eru Þórir þömb og Ögmundur illi. Munu þeir hafa ekki búið
                        heppilega fyrir oss en eg treysti ekki vel Íslendingi."</p>
                    <p> Talaði hann hér til mart við félaga sína.</p>
                    <p> Grettir var heima og olli hann því er seint var til strandar gengið. Kvaðst
                        hann eigi hirða þótt bónda blikraði nokkuð til hvað fyrir væri. En húsfreyja
                        bað hann leyfis. Sagði hann að hún skyldi ráða ferðum sínum en hvergi lést
                        hann fara mundu.</p>
                    <p> Hún gekk skjótt til fundar við Þorfinn og fagnaði honum vel.</p>
                    <p> Hann varð glaður við það og mælti: "Guð hafi lof fyrir er eg sé þig heila og
                        svo dóttur mína. Eða hversu hefir ykkur til gengið síðan er eg fór
                        heiman?"</p>
                    <p> Hún segir: "Vel hefir úr ráðist en lá oss við svo mikilli svívirðingu að vér
                        hefðum aldrei bót fengið ef eigi hefði veturtaksmaður þinn hjálpað oss."</p>
                    <p> Þorfinnur mælti þá: "Nú skal setjast niður en þú seg frá tíðindum."</p>
                    <p> Hún segir þá greinilega alla atburði sem þar höfðu gerst og lofaði mjög
                        hreysti Grettis og framgöngu.</p>
                    <p> Þorfinnur þagði á meðan og er hún hafði úti söguna svarar hann svo: "Satt er
                        það mælt er, lengi skal manninn reyna. Eða hvar er Grettir nú?"</p>
                    <p> Húsfreyja segir: "Hann er heima í stofu."</p>
                    <p> Síðan gengu þeir heim á bæinn. Þorfinnur gekk til Grettis og hvarf til hans
                        og þakkar honum með fögrum orðum þann drengskap er hann hafði honum sýnt "og
                        það mun eg til þín mæla," segir Þorfinnur, "sem fáir menn mæla til vinar
                        síns að eg vildi að þú þyrftir manna við og vissir þú hvort eg gengi þér
                        fyrir nokkurn mann eða eigi. En aldrei fæ eg launað þér þinn velgerning ef
                        þig stendur engi nauður. En vist þín skal standa hér hjá mér nær sem þú
                        þarft að þiggja og þú skalt fremst haldinn af mínum sveinum."</p>
                    <p> Grettir bað hann hafa mikla þökk fyrir "og mundi eg þegið hafa þó að þú
                        hefðir fyrr boðið."</p>
                    <p> Nú sat Grettir þar um veturinn og var í hinum mestum kærleikum við Þorfinn.
                        Varð hann nú og frægur af verki þessu um allan Noreg og þar mest sem þeir
                        höfðu mestar óspektar gert, berserkirnir.</p>
                    <p> Um vorið spurði Þorfinnur Gretti hvað hann vildi að hafast. Hann kvaðst ætla
                        að fara norður í Voga meðan þar var stefnutími. Þorfinnur kvað honum til
                        reiðu skyldu peninga sem hann vildi. Grettir kvaðst eigi þurfa að sinni
                        peninga meir en til skotsilfurs. Þorfinnur kvað það skylt og fylgdi honum
                        til skips. Þá gaf hann Gretti saxið góða. Það bar Grettir meðan hann lifði
                        og var hin mesta gersemi. Bað Þorfinnur hann til sín fara þegar hann þyrfti
                        liðs við.</p>
                    <p> Grettir fór nú norður í Voga og var þar allmikið fjölmenni. Fögnuðu þeir
                        margir honum þar vel sem hann höfðu eigi séð fyrr fyrir sakir þess
                        frægðarverks sem hann hafði unnið þá er hann drap víkingana. Buðu honum
                        margir göfgir menn til sín en hann vildi fara aftur til Þorfinns vinar síns.
                        Réðst hann þá í byrðing er átti sá maður er Þorkell hét. Hann bjó í Sálfti á
                        Hálogalandi og var göfugur maður. En er Grettir kom heim til Þorkels tók
                        hann við honum harðla vel og bað Gretti með sér vera um veturinn og lagði
                        til þess mörg orð. Það þekktist Grettir og var með Þorkeli þenna vetur í
                        góðu yfirlæti. </p>
                </div>
                <div n="21" type="textpart" subtype="chapter">
                    <p> Björn hét maður er þar var á vist með Þorkeli. Hann var ákafamaður í lyndi
                        og góðrar ættar, skyldur nokkuð Þorkeli. Ekki var hann vinsæll maður af
                        alþýðu því að hann afflutti mjög fyrir þeim mönnum er voru með Þorkatli. Kom
                        hann svo mörgum á burt. Fátt kom á með þeim Gretti. Þótti Birni hann lítils
                        verður hjá sér en Grettir var ótillátssamur og kom til þverúð með þeim.
                        Björn var hávaðamaður mikill og gerði um sig mikið. Fylgdu honum að því
                        margir ungir menn og höfðu þeir oft á kveldum slentur mikið úti.</p>
                    <p> Það bar til á öndverðum vetri að híðbjörn einn grimmur hljóp úr híði sínu og
                        varð svo grimmur að hann eirði hvorki mönnum né fé. Ætluðu menn að hann
                        mundi vaknað hafa af háreysti því er Björn hafði gert með kumpánum sínum.
                        Gerðist dýrið svo illt viðfangs að það reif niður hjörð fyrir mönnum. Hafði
                        Þorkell af þessu mestan skaða því hann var manna ríkastur í þessu
                        byggðarlagi.</p>
                    <p> Á nokkurn dag kvaddi Þorkell til fylgdar menn sína að leita hvar híð
                        bjarnarins væri. Þeir fundu það í sjóvarhömrum. Var þar hamarklettur einn og
                        hellisskúti framan í hamrinum einum en einn stígur til að ganga. Bjarg var
                        undir hellinum og urð við sjóinn. Var þar vís bani því er ofan hrapaði. Lá
                        björninn í híðinu á daginn en leitaði á burt jafnan er náttaði. Héldu öngvar
                        grindur fénu fyrir honum. Komu þeir eigi hundum við. Þótti mönnum þetta hið
                        mesta vandræði.</p>
                    <p> Björn frændi Þorkels kvað vera að gert hið mesta er híðið var fundið "skal
                        eg nú prófa," sagði hann, "hversu leikur fer með okkur nöfnum."</p>
                    <p> Eigi lét Grettir sem hann vissi hvað Björn talaði um þetta.</p>
                    <p> Jafnan bar svo til á kveldum þá er menn fóru að sofa, þá hvarf Björn út. Það
                        var eina nótt að Björn fór til híðsins. Hann varð var við að dýrið var þar
                        fyrir og grenjaði illilega. Björn lagðist niður við einstigið og hafði með
                        sér skjöldinn og ætlaði að bíða þar til er dýrið leitaði á burt eftir vanda.
                        Bessi hafði veður af manninum og seinkaði heldur ferðinni. Björn syfjaði
                        heldur mjög þar sem hann lá og getur eigi vakað. Og í þessu ræður dýrið úr
                        híðinu, getur nú séð hvar maðurinn liggur, krækir til hramminum og hnykkir
                        af honum skildinum og kastar ofan fyrir bjargið. Björn bregður við hart. En
                        er hann vaknar, tekur til fóta og hleypur heim, var þá búið við að dýrið
                        mundi grípa hann. Vissu þetta félagar hans því að þeir höfðu njósn á um
                        ferðir Bjarnar. Fundu þeir skjöldinn um morguninn og gerðu af þessu hið
                        mesta gabb.</p>
                    <p> Fór Þorkell sjálfur til híðsins og þeir átta saman. Þar var þá Björn og
                        Grettir og aðrir fylgdarmenn Þorkels. Grettir hafði yfir sér loðkápu og
                        lagði hana af sér meðan þeir sóttu að dýrinu. Þar var óhægt á að sækja því
                        að ekki mátti við koma nema spjótalögum og beit hann þau af sér. Björn
                        eggjaði þá mjög til atsóknar en þó gekk hann eigi svo nær að honum væri við
                        nokkuru hætt. Og er minnst varði þrífur Björn kápu Grettis og kastaði í
                        híðið til bjarnarins. Ekki gátu þeir að gert og hurfu aftur er á leið
                        daginn. En er Grettir bjóst heim að ganga saknar Grettir feldar síns. Hann
                        gat séð að björn hafði drepið undir sig kápuna.</p>
                    <p> Hann mælti þá: "Hver hefir glest við mig og kastað feld mínum í híðið?"</p>
                    <p> Björn svarar: "Sá einn mun það gert hafa er þora mun við að ganga."</p>
                    <p> Grettir svarar: "Eigi legg eg slíkt langt upp."</p>
                    <p> Þá sneru þeir heim á leið. Og er þeir gengið höfðu um hríð slitnaði
                        hosnasterta Grettis. Þorkell bað þá bíða hans. Grettir kvað þess eigi
                        þurfa.</p>
                    <p> Þá mælti Björn: "Eigi þurfið þér það að ætla að Grettir renni frá kápu
                        sinni. Mun hann vilja hafa frægð af og drepa einn dýrið það er vér höfum frá
                        gengið átta. Þá væri hann slíkur sem hann er sagður en allslælega hefir hann
                        fram gengið í dag."</p>
                    <p> "Eigi veit eg," sagði Þorkell, "hversu þér fer af en eigi munuð þið jafnir
                        hreystimenn vera og legg þú fátt til hans."</p>
                    <p> Björn kvað hvorugan þeirra kjósa orð úr munni sér.</p>
                    <p> Nú ber leiti á milli þeirra. Grettir sneri þá aftur að einstiginu. Var þá
                        ekki að metast við aðra um atgönguna. Hann brá þá sverðinu Jökulsnaut en
                        hann hafði hönk á meðalkaflanum á saxinu og smeygði á hönd sér. Því gerði
                        hann svo að hann þóttist heldur mega taka til þess er hann vildi ef laus
                        væri höndin.</p>
                    <p> Hann gekk þegar í einstigið. Og er dýrið sá manninn hljóp það með grimmd
                        mikilli og móti Gretti og laust til hans með hramminum þeim er firr var
                        berginu. Grettir hjó í móti með sverðinu og kom á hramminn fyrir ofan
                        klærnar og tók þar af. Þá vildi dýrið ljósta með þeim fætinum sem heill var,
                        skaust á stúfinn og varð hann lægri en hann ætlaði og féll þá dýrið í fang
                        Gretti. Hann þrífur þá meðal hlusta dýrinu og hélt þá frá sér svo það náði
                        eigi að bíta hann. Svo hefir Grettir sagt að hann þóttist þá aflraun mesta
                        gert hafa að halda dýrinu. En með því að dýrið braust um fast en rúmið lítið
                        þá viku þeir báðir ofan fyrir bjargið. Nú var dýrið þyngra og kom það fyrri
                        niður á urðina. Varð Grettir þá efri en dýrið lamdist þá mjög þeim megin sem
                        niður vissi. Grettir þrífur þá til saxins og lagði björninn til hjartans og
                        var það hans bani. Eftir það fór hann heim og tók feld sinn og var hann
                        allur rifinn í sundur. Hann hafði með sér það er hann hafði höggvið af
                        hramminum.</p>
                    <p> Þorkell sat að drykkju þá er Grettir kom í stofuna. Hlógu þeir að
                        feldarslitrinu er Grettir hafði yfir sér. Hann setur nú upp á borðið það er
                        hafði hann höggvið af hramminum.</p>
                    <p> Þorkell mælti: "Hvar er nú Björn frændi minn? Aldrei sá eg þér svo bíta
                        járnin og vil eg að þú bætir Gretti sæmd fyrir þessa svívirðing sem þú hefir
                        til hans gert."</p>
                    <p> Björn kvað það frestast mundu "og hirði eg aldrei hvort honum líkar vel eða
                        illa."</p>
                    <p> Grettir kvað vísu þessa:</p>

                    <lg>
                        <l>Oft kom heim í húmi</l>
                        <l>hræddr, þá er öngum blæddi,</l>
                        <l>sá er vetrliða vitja</l>
                        <l>víg-Njörðr í haust gjörði.</l>
                        <l>Sá engi mig sitja</l>
                        <l>síð fyr bjarnar híði.</l>
                        <l>Þó kom eg ullar otra</l>
                        <l>út úr hellis skúta.</l>
                    </lg>
                    <p> "Bæði er," sagði Björn, "að þú hefir vel fram gengið enda berð þú okkur
                        ólíkt söguna. Skil eg að þú munt þykjast mér þessa sneið stinga."</p>
                    <p> Þorkell mælti: "Það vildi eg Grettir," sagði hann, "að þú hefnir þín eigi á
                        Birni en eg mun bæta fyrir hann fullum manngjöldum og séuð þið sáttir."</p>
                    <p> Björn kvað hann verja mega betur fé sínu en bæta fyrir þetta "þykir mér það
                        ráð að hér hafi eik það er af annarri skefur er við Grettir eigumst
                        við."</p>
                    <p> Grettir kvað sér það allvel líka.</p>
                    <p> "Þá muntu Grettir," sagði Þorkell, "gera það fyrir mína skuld að gera ekki á
                        hluta Bjarnar meðan þið eruð hjá mér."</p>
                    <p> "Það skal vera," segir Grettir.</p>
                    <p> Björn kvaðst óhræddur ganga skyldu fyrir Gretti hvar sem þeir fyndust.
                        Grettir glotti að en vildi ekki þiggja féð fyrir Björn og voru þeir þar um
                        veturinn. </p>
                </div>
                <div n="22" type="textpart" subtype="chapter">
                    <p> Um vorið fór Grettir norður í Voga með byrðingsmönnum. Skildu þeir Þorkell
                        með vináttu en Björn fór vestur til Englands og var fyrir skipi Þorkels því
                        er þangað fór. Hafðist Björn þar við um sumarið og keypti til handa Þorkeli
                        þá hluti sem hann hafði honum um boðið. Sigldi hann vestan er á leið
                        haustið.</p>
                    <p> Grettir var í Vogum til þess er flotinn leysti. Síðan sigldi hann norðan með
                        byrðingsmönnum nokkurum þar til er þeir komu í höfn þá er í Görtum heitir,
                        það er fyrir Þrándheimsmynni, og tjölduðu þar yfir sig. Og er þeir höfðu um
                        búist sigldi skip sunnan fyrir land. Þeir kenndu brátt að það var
                        Englandsfar. Þessir lögðu að utar við ströndina, gengu á land.</p>
                    <p> Grettir og hans félagar viku til móts við þá. En er þeir fundust sér Grettir
                        að Björn er þar í liði og mælti: "Það er vel að við höfum hér fundist. Munum
                        við nú taka til hinna fornu greina okkarra. Vil eg nú reyna hvor okkar meira
                        má."</p>
                    <p> Björn kvað sér það fornt vera "en ef það hefir nokkuð verið þá vil eg bæta
                        svo að þú þykist vel haldinn af."</p>
                    <p> Grettir kvað þá vísu:</p>

                    <lg>
                        <l>Íugtanna gat eg unnið,</l>
                        <l>orð lék á því forðum.</l>
                        <l>Feld reif hart af höldi</l>
                        <l>hugstríðr meginsíðan.</l>
                        <l>Baugs olli því bellinn</l>
                        <l>Baldr en nú skal gjalda.</l>
                        <l>Oft þykjumst eg ekki</l>
                        <l>allhælinn kappmælum.</l>
                    </lg>
                    <p> Björn sagði bætt hafa verið stærri sakir fé en þessar.</p>
                    <p> Grettir kvað fá til hafa orðið að gera sér öfundarbrögð enda lést hann
                        aldrei fé hafa á tekið og sagði að enn mundi svo fara "skulum við báðir eigi
                        héðan heilir ganga ef eg má ráða. Legg eg nú bleyðiorð á bak þér ef þú þorir
                        eigi að berjast."</p>
                    <p> Björn sá nú að honum tjáði ekki undan að mælast, tók nú vopn sín og gekk á
                        land. Síðan hlupust þeir að og börðust og ekki lengi áður en Björn varð sár
                        og því næst féll hann dauður niður á jörð en það sáu fylgdarmenn Bjarnar.
                        Gengu þeir á skip sitt, sneru norður með landi til móts við Þorkel og sögðu
                        honum þennan atburð. Hann kvað það eigi fyrr hafa fram komið en von var
                        að.</p>
                    <p> Brátt eftir þetta fór Þorkell suður til Þrándheims, fann þar Svein jarl.</p>
                    <p> Grettir fór á Mæri eftir víg Bjarnar og hitti Þorfinn vin sinn og sagði
                        honum þetta sem til hafði borið.</p>
                    <p> Þorfinnur tók vel við honum "og er það gott," sagði hann, "að þú ert
                        vinþurfi. Skaltu með mér vera þar til er lýkur þessum málum."</p>
                    <p> Grettir þakkaði honum fyrir boð sitt og kvaðst það nú þiggja mundu.</p>
                    <p> Sveinn jarl sat inn í Þrándheimi að Steinkerum þá er hann spurði víg
                        Bjarnar. Þá var þar með honum Hjarrandi, Bjarnar bróðir. Hann var hirðmaður
                        jarls. Hann varð við reiður mjög er hann spurði víg Bjarnar og beiddi jarl
                        liðveislu til málsins. Jarl hét honum því. Sendi hann þá mann til Þorfinns
                        og stefndi þeim Gretti báðum á sinn fund. Bjóst hann þegar og þeir Grettir
                        báðir eftir boði jarls og fóru inn í Þrándheim á hans fund. Átti jarl þá
                        stefnu að málinu og bað Hjarranda hjá vera.</p>
                    <p> Hjarrandi kvaðst eigi mundu bera bróður sinn í sjóði. "Skal eg annaðhvort
                        fara slíka fór sem hann ella hefna hans," segir hann.</p>
                    <p> Nú er málið var skoðað fannst jarli sem margar sakir hefði Björn gert við
                        Gretti en Þorfinnur bauð fébætur eftir því sem jarli þætti erfingjar sæmdir
                        af og talaði um það langt erindi hvert frelsi að Grettir hefði unnið mönnum
                        norður í landi þá er hann drap berserkina sem áður var sagt.</p>
                    <p> Jarl svaraði: "Satt segir þú það Þorfinnur. Það var hin mesta landhreinsun
                        og vel samir oss að taka fébætur fyrir þín orð. Er og Grettir frægur maður
                        fyrir sakir afls og hreysti."</p>
                    <p> Hjarrandi vildi eigi sættum taka og skildu þeir málstefnuna. Þorfinnur fékk
                        til Arnbjörn, frænda sinn, að ganga með Gretti hvern dag því að hann vissi
                        að Hjarrandi sat um líf hans. </p>
                </div>
                <div n="23" type="textpart" subtype="chapter">
                    <p> Það var einn dag er Grettir og Arnbjörn gengu úti um stræti að skemmta sér,
                        og er þeir komu fram fyrir garðshlið nokkuð hljóp maður fram úr garðshliðinu
                        með reidda öxi og hjó til Grettis tveim höndum. Hann varði einskis um þetta
                        og gekk undan seint. Arnbjörn gat séð manninn, þreif til Grettis og hratt
                        honum áfram svo hart að hann féll á kné. Öxin kom á herðarblaðið og renndi
                        undir höndina. Var það mikið sár. Grettir snaraðist við fast, brá saxinu.
                        Hann kenndi að þar var kominn Hjarrandi. Öxin stóð föst í strætinu og varð
                        honum seint að sér að kippa. Og í því hjó Grettir til Hjarranda og kom á
                        höndina uppi við öxl svo af tók. Þá hlupu að fylgdarmenn Hjarranda fimm
                        saman. Sló þá í bardaga með þeim. Urðu skjótt umskipti. Drápu þeir Grettir
                        og Arnbjörn þá fimm er með Hjarranda voru en einn komst undan og sá fór
                        þegar á fund jarls og sagði honum þessi tíðindi.</p>
                    <p> Jarl varð afar reiður er hann frétti þetta og stefndi þing annan dag eftir.
                        Kom Þorfinnur á þingið.</p>
                    <p> Bar jarl sakir á hendur Gretti um vígin en hann gekk við og sagðist hann
                        hafa átt hendur sínar að verja.</p>
                    <p> "Mun eg og hafa merki á mér," sagði Grettir. "Hefði eg bana af fengið ef
                        Arnbjörn hefði eigi borgið mér."</p>
                    <p> Jarl segir að það var illa er hann var eigi drepinn "mun það verða margs
                        manns bani ef þú lifir."</p>
                    <p> Þá var til jarls kominn Bersi Skáld-Torfuson, félagi Grettis og vin. Gengu
                        þeir Þorfinnur fyrir jarl og báðu griða til handa Gretti og buðu að jarl
                        skyldi einn dæma um þetta mál þegar Grettir hefir grið og landsvist. Jarl
                        var tregur í öllu sáttmáli en lét þó leiðast eftir bænastað þeirra. Var þá
                        komið á griðum til vors fyrir hönd Grettis en þó vildi jarl eigi sættast
                        fyrr en við væri Gunnar, bróðir þeirra Bjarnar og Hjarranda. Gunnar var
                        garðsbóndi í Túnsbergi.</p>
                    <p> Um vorið stefndi jarl þeim Gretti og Þorfinni austur til Túnsbergs því að
                        hann ætlaði þar að vera meðan mest aðsigling var austur þar. Fóru þeir þá
                        austur þangað. Var jarl þar fyrir í bænum er þeir komu austur.</p>
                    <p> Grettir fann þar Þorstein drómund bróður sinn. Tók hann við honum allvel og
                        bauð honum til sín. Þorsteinn var þar garðsbóndi í bænum. Sagði Grettir
                        honum af málum sínum og tók Þorsteinn vel undir en bað hann vera varan um
                        sig fyrir Gunnari. Leið nú svo fram á vorið. </p>
                </div>
                <div n="24" type="textpart" subtype="chapter">
                    <p> Gunnar var í bænum og sat um Gretti nær sem færi gæfi á honum.</p>
                    <p> Það bar til á einhverjum degi að Grettir sat í búð nokkurri og drakk því að
                        hann vildi eigi verða fyrir Gunnari. Og er hann varði minnst var hlaupið á
                        hurðina svo hart að hún brotnaði í sundur. Þar hlupu inn fjórir menn
                        alvopnaðir. Var þar kominn Gunnar og fylgdarmenn hans. Þeir sóttu að Gretti.
                        Hann þreif vopn sín er héngu uppi yfir honum, opaði hann þá upp í hyrninguna
                        og varðist þaðan. Hann hafði fyrir sér skjöldinn en hjó með saxinu. Sóttist
                        þeim eigi fljótt. Kom hann á höggi einn fylgdarmann Gunnars. Þurfti sá eigi
                        fleiri. Rýmdi Grettir þá fram á gólfið. Hrukku þeir þá utar eftir búðinni.
                        Féll þá annar maður af Gunnari. Þá vildi Gunnar undan leita og hans
                        förunautar. Komst sá til dyranna og drap fótunum í þröskuldinn og lá fallinn
                        og komst seint upp. Gunnar hafði fyrir sér skjöldinn og opaði Gretti undan
                        en hann sótti að með kappi og hljóp upp í þverpallinn við dyrnar. Bar þá
                        hendur Gunnars úr dyrunum inn og svo skjöldinn. Grettir hjó þá niður í milli
                        Gunnars og skjaldarins og af honum báðar hendurnar í úlfliðnum. Féll hann á
                        bak aftur út úr dyrunum. Grettir hjó hann banahögg og því komst sá á fætur
                        er honum hafði fylgt og fór þegar á fund jarls og sagði honum þessi
                        tíðindi.</p>
                    <p> Sveinn jarl varð ákaflega reiður við þessa sögu og stefndi þegar þing í
                        bænum. En er þeir Þorfinnur og Þorsteinn drómundur vissu þetta heimtu þeir
                        að sér tengdamenn sína og vini og fjölmenntu mjög til þingsins. Jarl var
                        allstyggur og mátti lítt orðum við hann koma.</p>
                    <p> Þorfinnur gekk fyrst fyrir jarl og mælti: "Því er eg hér kominn að eg vil
                        bjóða yður sátt og sæmdir fyrir víg þessi er Grettir hefir vegið. Skuluð þér
                        einir skera og skapa ef maðurinn hefir grið."</p>
                    <p> Jarl svarar reiður mjög: "Seint leiðist þér að biðja griða til handa Gretti
                        en grunar mig að þú hafir þar eigi gott að sök. Hefir hann nú drepið þrjá
                        bræður hvern á fætur öðrum. Voru þeir svo hraustir menn í sér að enginn
                        þeirra vildi í sjóð bera annan. Nú tjáir þér Þorfinnur eigi að biðja fyrir
                        Gretti því að eg vil eigi leiða svo inn rangindi í landið að taka bætur
                        fyrir slík óhæfuverk."</p>
                    <p> Þá gekk fram Bersi Skáld-Torfuson, bað jarl taka sættum "vil eg," sagði
                        hann, "þar til biðja og bjóða mitt góss því Grettir er maður stórættaður og
                        góður vin minn. Megið þér sjá herra að betra er að gefa einum manni grið og
                        hafa í móti margra manna þökk en ráða einn fésektum, heldur en brjótast í
                        móti sæmd sinni og hætta hvort þér náið manninum eða eigi."</p>
                    <p> Jarl svarar: "Vel fer þér Bersi þetta og sýnir þú það jafnan að þú ert góður
                        drengur en þó nenni eg eigi að brjóta svo landslögin að gefa þeim grið sem
                        ólífismenn eru."</p>
                    <p> Þá gekk fram Þorsteinn drómundur og kvaddi jarl og bauð boð fyrir Gretti og
                        fór þar um mörgum fögrum orðum. Jarlinn spurði hvað honum gengi til að bjóða
                        boð fyrir þenna mann. Þorsteinn sagði að þeir voru bræður.</p>
                    <p> Jarl kvaðst það eigi vitað hafa "en drengskapur er þér í þó að vildir hjálpa
                        honum. En fyrir því að vér höfum ætlað eigi hér fébætur fyrir þessi mál þá
                        munum vér hér alla jafndýra um gera. Skulum vér hafa líf Grettis, hvað er
                        kostar, þegar vér komumst við."</p>
                    <p> Hljóp jarl þá upp og vildi ekki á líta um sættirnar þeirra Þorfinns og gengu
                        þá heim í garð Þorsteins og bjuggust þar um. En er jarl sá þetta lét hann
                        vopnast alla hirð sína, gengu síðan með fylktu liði þangað. Og áður liðið
                        kom að skipuðust þeir til varnar fyrir garðshliðinu. Stóðu þeir fremstir
                        Þorfinnur og Þorsteinn og Grettir og þá Bersi. Hafði hver þeirra mikla sveit
                        manna.</p>
                    <p> Jarl bað þá selja fram Gretti og halda sig eigi í ófæru. Þeir buðu öll hin
                        sömu boð sem fyrr. Jarl vildi það ekki heyra.</p>
                    <p> Þeir Þorfinnur og Þorsteinn kváðu jarl skyldu meira fyrir verða að ná lífi
                        Grettis "því eitt skal yfir oss og mun það þá mælt að þér vinnið mikið til
                        eins manns lífs ef vér erum allir við velli lagðir."</p>
                    <p> Jarl kvað öngan þeirra spara skyldu. Var þá við sjálfu búið að þeir mundu
                        berjast. Þá gengu að jarli margir góðgjarnir menn og báðu að hann héldi eigi
                        til svo mikils vandræðis, sögðu að þeir mundu mikið afráð gjalda áður þeir
                        væru drepnir. Jarl fann að þetta var heilræði. Lét hann þá heldur sefast.
                        Síðan var dregin saman sættin. Voru þeir Þorfinnur og Þorsteinn þess fúsir
                        þegar Grettir næði griðum.</p>
                    <p> Jarl mælti: "Það skuluð þér vita," sagði hann, "þó að eg geri hér mikið
                        miðlunarmál um víg þessi að eg kalla þetta öngva sætt en eigi nenni eg að
                        berjast við menn mína þó að eg sjái að þér metið mig lítils í þessu
                        máli."</p>
                    <p> Þá mælti Þorfinnur: "Þetta er yður meiri sæmd herra því að þér skuluð einir
                        ráða fégjöldum."</p>
                    <p> Jarl sagði þá að Grettir skyldi fara í friði fyrir honum út til Íslands
                        þegar skip ganga ef þeim líkaði þá vel. Þeir kváðust það þiggja mundu. Luku
                        þeir jarli fé svo honum gast að og skildu með öngum kærleikum. Fór Grettir
                        með Þorfinni. Skildust þeir Þorsteinn bróðir hans með vináttu. Varð
                        Þorfinnur frægur af fylgd þeirri er hafði veitt Gretti, við slíkt ofurefli
                        sem hann átti að eiga. Engi af þeim mönnum komst í kærleika við jarl þaðan
                        frá, þeirra er Gretti hafði lið veitt, nema Bersi einn.</p>
                    <p> Svo kvað Grettir:</p>

                    <lg>
                        <l>Var Þorfinnr</l>
                        <l>Þundar sessi</l>
                        <l>aldar alinn</l>
                        <l>oss til hjálpar</l>
                        <l>þá er mig víf</l>
                        <l>í valskorum</l>
                        <l>lukt og læst</l>
                        <l>lífs um kvaddi.</l>
                    </lg>

                    <lg>
                        <l>Var stórskip</l>
                        <l>stallgoðs bana</l>
                        <l>Rauðahafs</l>
                        <l>og Regins skáli</l>
                        <l>er Býleists</l>
                        <l>bróðurdóttur</l>
                        <l>manna mest</l>
                        <l>mér varnaði.</l>
                    </lg>
                    <p> Og enn þessa:</p>

                    <lg>
                        <l>Þótti þá</l>
                        <l>þengils mönnum</l>
                        <l>ekki dælt</l>
                        <l>oss að stríða</l>
                        <l>er hlébarðr</l>
                        <l>hlífar eldi</l>
                        <l>bragða borg</l>
                        <l>brenna vildi.</l>
                    </lg>
                    <p> Grettir fór með Þorfinni norður aftur og er með honum þar er hann kom honum
                        í skip með kaupmönnum þeim að ætluðu til Íslands og gaf honum mörg góð þing
                        í klæðum og söðul steindan og bitul með. Skildu þeir með vináttu. Bað
                        Þorfinnur hann sín vitja ef hann kæmi aftur til Noregs. </p>
                </div>
                <div n="25" type="textpart" subtype="chapter">
                    <p> Ásmundur hærulangur bjó á Bjargi meðan Grettir var utan og þótti hann þá
                        gildur bóndi í Miðfirði. Þorkell krafla andaðist á þeim tímum er Grettir var
                        eigi á Íslandi. Þorvaldur Ásgeirsson bjó þá í Ási í Vatnsdal og gerðist
                        höfðingi mikill. Hann var faðir Döllu er átti Ísleifur er síðan var biskup í
                        Skálholti. Var Ásmundi að Þorvaldi hinn mesti styrkur til málafulltings og
                        margra hluta annarra.</p>
                    <p> Með Ásmundi óx upp sá maður er Þorgils hét. Hann var kallaður Þorgils
                        Máksson. Hann var náskyldur frændi Ásmundar. Þorgils var sterkur að afli og
                        græddi mikið fé með umsjá Ásmundar. Keypti hann til handa Þorgilsi landið að
                        Lækjamóti og bjó þar. Þorgils var aðdráttarmaður mikill og fór á Strandir
                        hvert ár. Aflaði hann þar hvala og annarra fanga. Þorgils var fullhugi
                        mikill. Hann fór allt á Almenninga hina eystri.</p>
                    <p> Í þenna tíma var uppgangur þeirra fóstbræðra sem mestur, Þorgeirs
                        Hávarssonar og Þormóðar Kolbrúnarskálds. Þeir áttu ferju og létu víða verða
                        til drepið og þóttu ekki miklir jafnaðarmenn.</p>
                    <p> Það bar til á einu sumri að Þorgils Máksson fann hval á Almenningum. Gekk
                        hann þegar á skurð og hans félagar. En er þeir fóstbræður fréttu það fóru
                        þeir þangað til og horfðist fyrst líklega á um umtal þeirra. Bauð Þorgils að
                        þeir skyldu hafa að helmingi hvalinn þann er óskorinn var en þeir vildu hafa
                        einir þann er óskorinn var ella skipta í helminga bæði skorinn og óskorinn.
                        Þorgils þverneitti því að leggja þann af er skorinn var. Sló þá í heitan með
                        þeim og því næst vopnuðust hvorirtveggju og börðust eftir það. Þorgeir og
                        Þorgils sóttust lengi svo að engi skakkaði með þeim og var hvortveggi hinn
                        ákafasti. Var þeirra viðskipti bæði hart og langt en sá varð endir á að
                        Þorgils féll dauður fyrir Þorgeiri til jarðar. En Þormóður og aðrir
                        fylgdarmenn Þorgils börðust við í öðrum stað. Sigraði Þormóður í þeirra
                        viðskiptum. Féllu þrír félagar Þorgils fyrir honum.</p>
                    <p> Eftir víg Þorgils sneru fylgdarmenn hans aftur inn til Miðfjarðar og fluttu
                        lík Þorgils með sér. Þótti mönnum að honum hinn mesti skaði. Þeir fóstbræður
                        tóku þar allan hvalinn til sín. Þeirra fundar getur Þormóður í erfidrápu
                        þeirri er hann orti um Þorgeir.</p>
                    <p> Ásmundur hærulangur frétti víg Þorgils frænda síns. Hann var aðili að
                        eftirmálinu um víg Þorgils. Fór hann til og nefndi votta að benjum og
                        stefndi málinu til alþingis því að þeim sýndist þá lög er málið hafði til
                        borið í öðrum fjórðungi. Og liðu svo stundir fram. </p>
                </div>
                <div n="26" type="textpart" subtype="chapter">
                    <p> Maður er nefndur Þorsteinn. Hann var sonur Þorkels kugga, Þórðarsonar
                        gellis, Ólafssonar feilans, Þorsteinssonar rauðs, Auðarsonar djúpauðgu.
                        Móðir Þorsteins Kuggasonar var Þuríður dóttir Ásgeirs æðikolls. Ásgeir var
                        föðurbróðir Ásmundar hærulangs.</p>
                    <p> Þorsteinn Kuggason átti eftirmál um vígið Þorgils Mákssonar jafnfram Ásmundi
                        hærulangi. Gerði hann nú orðsending til Þorsteins að hann kæmi til móts við
                        hann. Þorsteinn var kappi mikill og ofstopamaður hinn mesti. Fór hann þegar
                        til móts við Ásmund frænda sinn og töluðu þeir um vígsmálið. Var Þorsteinn
                        hinn ákafasti, kvað hér eigi skyldu fébætur fyrir koma, sagði að þeir hefðu
                        nógan frænda afla til þess að annaðhvort kæmi fyrir vígið sekt eða
                        mannhefndir. Ásmundur kvaðst honum mundu að fund fylgja hverju sem hann
                        vildi fram fara. Riðu þeir norður til Þorvalds frænda síns, og beiddi hann
                        liðveislu en hann játaði honum því skjótt. Bjuggu þeir málið til á hendur
                        Þorgeiri og Þormóði. Þorsteinn reið heim til bús síns. Hann bjó þá í
                        Ljárskógum í Hvammssveit.</p>
                    <p> Skeggi bjó í Hvammi. Hann réðst í málið með Þorsteini. Skeggi var sonur
                        Þórarins fylsennis, Þórðarsonar gellis. Móðir Skeggja var Friðgerður dóttir
                        Þórðar frá Höfða.</p>
                    <p> Þeir fjölmenntu mjög til alþingis og héldu málum fram með miklu kappi. Riðu
                        þeir Ásmundur og Þorvaldur norðan til með sex tigu manna og sátu í
                        Ljárskógum margar nætur. </p>
                </div>
                <div n="27" type="textpart" subtype="chapter">
                    <p> Þorgils bjó þá á Reykjahólum. Hann var son Ara Mássonar, Atlasonar hins
                        rauða, Úlfssonar hins skjálga er nam Reykjanes. Móðir Þorgils Arasonar var
                        Þorgerður dóttir Álfs úr Dölum. Önnur dóttir Álfs var Þórelfur, móðir
                        Þorgeirs Hávarssonar. Átti Þorgeir þar traust mikið fyrir frændsemis sakir
                        því að Þorgils var mestur höfðingi í Vestfirðingafjórðungi. Hann var svo
                        mikill þegnskaparmaður að hann gaf hverjum frjálsum manni mat svo lengi sem
                        þiggja vildi. Varð af þessu jafnan fjölmennt á Reykjahólum. Hafði Þorgils
                        rausn mikla af búnaði sínum. Hann var góðgjarn maður og forvitri. Þorgeir
                        var með Þorgilsi á vetrum en fór á Strandir á sumrum.</p>
                    <p> Eftir víg Þorgils Mákssonar fór Þorgeir á Reykjahóla og sagði Þorgils þessi
                        tíðindi.</p>
                    <p> Þorgils sagði honum þar vist til reiðu hjá sér "en það hygg eg," sagði hann,
                        "að þeir verði þungir í eftirmálinu en eg er ófús að auka vandræðum. Nú mun
                        eg senda mann til Þorsteins og bjóða fébætur fyrir víg Þorgils en ef hann
                        vill eigi sættum taka þá mun eg þetta mál ekki með kappi verja."</p>
                    <p> Þorgeir kvaðst hans forsjá hlíta mundu.</p>
                    <p> Um haustið sendi Þorgils mann til Þorsteins Kuggasonar að leita um sættir en
                        hann var þver í því að taka fé fyrir vígsmálið við Þorgils en um önnur víg
                        kvaðst hann gera mundu eftir skynsamra manna tillögum. Og er Þorgils frétti
                        þetta kallar hann Þorgeir á tal við sig og spyr hver liðveisla honum þætti
                        sér þá hallkvæmust. Þorgeir kvaðst helst utan fara ef hann yrði sekur.
                        Þorgils sagði að þessa mundi freistað verða.</p>
                    <p> Skip stóð uppi í Norðurá í Borgarfirði. Í því skipi keypti Þorgils á laun
                        far til handa þeim fóstbræðrum. Leið svo af veturinn.</p>
                    <p> Þorgils frétti að þeir Þorsteinn fjölmenntu mjög til alþingis og sátu í
                        Ljárskógum. Því frestaði hann heiman að ríða að hann vildi að þeir Þorsteinn
                        væru undan suður riðnir þá er hann kæmi vestan og svo varð. Reið Þorgils
                        suður og þeir fóstbræður með honum. Í þessi ferð drap Þorgeir Böggul-Torfa
                        að Márskeldu. Þá drap hann þá Skúf og Bjarna í Hundadal.</p>
                    <p> Svo segir Þormóður í Þorgeirsdrápu:</p>

                    <lg>
                        <l>Kapp lét höldr með heppni,</l>
                        <l>hríð gerðist þá sverða,</l>
                        <l>hrátt gat hrafn að slíta</l>
                        <l>hold, Máks syni goldið.</l>
                        <l>Enn var vogs að vígi</l>
                        <l>viggríðandi síðan,</l>
                        <l>kænn bar greipr að gunni</l>
                        <l>gjarna, Skúfs og Bjarna.</l>
                    </lg>
                    <p> Þorgils sættist þar þegar á vígin Skúfs og Bjarna þar í dalinum og dvaldist
                        honum lengur en hann hafði áður ætlað. Fór Þorgeir til skips en Þorgils til
                        þings og kom eigi fyrr en gengið var til dóma.</p>
                    <p> Þá bauð Ásmundur hærulangur til varna um vígsmálið Þorgils Mákssonar.
                        Þorgils gekk að dóminum og bauð fébætur fyrir vígið ef Þorgeir yrði þá sýkn.
                        Hann leitaði til varna í málinu hvort þeir ættu eigi allan veiðiskap
                        frjálsan á almenningum. Var þá lögmaður að spurður hvort þetta væri lögvörn.
                        Skafti var þá lögmaður og fylgdi hann Ásmundi fyrir frændsemis sakir. Sagði
                        hann að það væru lög ef þeir væru jafnir menn en sagði að fyrr ættu að taka
                        bændur en einhleypingar. Ásmundur sagði að Þorgils hefði boðið þeim
                        fóstbræðrum jafnaðarskipti á þeim hvalnum hinum óskorna þá er þeir komu til,
                        og var þá lokið þeirri vörn. Gengu þeir Þorsteinn og frændur hans þá að með
                        kappi og létu sér ekki annað líka en Þorgeir væri sekur ger. Sá Þorgils að
                        þá varð annaðhvort að gera að ganga að með fjölmenni, en þó óvíst hvað í
                        aflaðist, eða láta þá fara fram sem þeim líkaði. Og við það að Þorgeiri var
                        í skip komið leiddi Þorgils hjá sér málið. Var Þorgeir sekur ger en fyrir
                        Þormóð voru teknar fébætur og skyldi hann sýkn vera.</p>
                    <p> Þeir Ásmundur og Þorsteinn þóttu mikið vaxa af þessu eftirmáli. Riðu menn þá
                        heim af þinginu. Töluðu sumir menn að Þorgils hefði lítt fylgt málinu en
                        hann gaf sér fátt að því og lét hvern tala hér um slíkt er vildi.</p>
                    <p> En er Þorgeir frétti sekt sína sagði hann svo: "Það mundi eg vilja að þeir
                        er mig hafa sekan gert hefðu þessa full gjöld áður lýkur ef eg mætti
                        ráða."</p>
                    <p> Gautur hét maður og var kallaður Sleituson. Hann var frændi Þorgils
                        Mákssonar. Gautur var ráðinn í skip þetta er Þorgeir skyldi sigla í. Hann
                        ýfðist við Þorgeir og lét ófrýnlega. En er kaupmenn fundu það þótti þeim
                        ekki einsætt að þeir færu í einu skipi. Þorgeir sagðist eigi hirða hversu
                        Gautur léti síga brýnnar en þó var það til ráðs tekið að Gautur réðst úr
                        skipinu og fór norður til sveita. Varð eigi að með þeim Þorgeiri að því
                        sinni en þó reis af þessu sundurþykki með þeim sem síðar bar raun á. </p>
                </div>
                <div n="28" type="textpart" subtype="chapter">
                    <p> Grettir Ásmundarson kom þetta sumar út í Skagafirði. Hann var þá svo frægur
                        maður fyrir sakir afls og hreysti að engi þótti þá slíkur af ungum mönnum.
                        Hann reið brátt heim til Bjargs og tók Ásmundur þá við honum sæmilega. Atli
                        hafði þá búsforráð. Féll vel á með þeim bræðrum. Þá gerðist ofsi Grettis svo
                        mikill að honum þótti sér ekki ófært.</p>
                    <p> Þá gerðust þeir margir fullhraustir menn er þá voru ungir er Grettir var að
                        leikum á Miðfjarðarvatni með þeim áður en hann fór utan. Einn af þeim var
                        Auðunn er þá bjó á Auðunarstöðum í Víðidal. Hann var Ásgeirsson,
                        Auðunarsonar, Ásgeirssonar æðikolls. Auðunn var góður bóndi og gegn maður.
                        Allra manna var hann sterkastur norður þar. Hann þótti hinn gæfasti í
                        byggðarlagi.</p>
                    <p> Grettir kom nú það í hug að hann þóttist hafa orðið varhluta fyrir Auðuni að
                        knattleiknum sem áður er sagt og vildi hann prófa hvor þeirra meira hefði
                        við gengist síðan. Af því gerir Grettir heiman ferð sína á Auðunarstaði. Það
                        var um öndverðan sláttutíma. Grettir barst á mikið og reið í steindum söðli
                        mjög vönduðum er Þorfinnur gaf honum. Hann hafði góðan hest og vopn öll hin
                        bestu.</p>
                    <p> Grettir kom snemma dags á Auðunarstaði og drap á dyr. Fátt var manna heima.
                        Grettir spurði hvort Auðunn væri heima. Menn sögðu að hann væri farinn til
                        sels eftir mat. Grettir hleypti beisli af hesti sínum. Túnið var óslegið og
                        gekk hesturinn þangað sem loðnast var. Grettir gekk til skála og settist
                        niður á setstokkinn og síðan sofnaði hann.</p>
                    <p> Litlu síðar kom Auðunn heim. Hann sá að hestur var í túninu með steindum
                        söðli. Auðunn bar mat á tveimur hestum og bar skyr á hesti og var það í
                        húðum og var bundið um fyrir ofan. Það kölluðu menn skyrkylla. Auðunn tók af
                        hestum og ber inn skyr í fangi sér. Honum var myrkt fyrir augum. Grettir
                        rétti fótinn fram af stokkinum og féll Auðunn áfram og varð undir honum
                        skyrkyllirinn og gekk af yfirbandið. Auðunn spratt upp og spurði hvað skelmi
                        þar væri. Grettir nefndi sig.</p>
                    <p> Auðunn mælti: "Þanninn var óspaklega farið eða hvert er erindið þitt?"</p>
                    <p> "Eg vil berjast við þig," segir Grettir.</p>
                    <p> "Sjá mun eg fyrst ráð fyrir mat mínum," sagði Auðunn.</p>
                    <p> "Vel má það," segir Grettir, "ef þú mátt eigi öðrum mönnum að því
                        hlíta."</p>
                    <p> Auðunn laut þá niður og þreif upp skyrkyllinn og sletti framan í fang Gretti
                        og bað hann fyrst taka við því er honum var sent. Grettir varð allur
                        skyrugur. Þótti honum það meiri smán en þó Auðunn hefði veitt honum mikinn
                        áverka. Síðan réðust þeir á og glímdu heldur sterklega. Sækir Grettir með
                        ákefð en Auðunn fer undan. Finnur hann þá að Grettir hefir dregið undan
                        honum. Gengur upp allt það er fyrir þeim verður og rekast þeir víða um
                        skálann. Sparði hvorgi af en þó verður Grettir drjúgari og fellur Auðunn að
                        lyktum. Hann hafði slitið öll vopnin af Gretti. Knýjast þeir fast og verður
                        brak mikið um þá og þá kemur dynur mikill undir bæinn og heyrir Grettir að
                        riðið var að húsunum og af baki stigið og inn gengið snúðigt. Sér hann að
                        maður gengur inn þriflegur í rauðum kyrtli og hafði hjálm á höfði. Sjá sneri
                        til skálans því að hann heyrði umfang mikið er þeir áttust við. Hann spurði
                        hvað í skálanum væri.</p>
                    <p> Grettir nefndi sig "eða hver spyr að?"</p>
                    <p> "Barði heiti eg," segir sá er kominn var.</p>
                    <p> "Ertu Barði Guðmundarson úr Ásbjarnarnesi?"</p>
                    <p> "Sá er maður hinn sami," segir Barði. "Eða hvað hefstu að?" sagði hann.</p>
                    <p> Grettir svarar: "Við Auðunn eigum hér gamanleika."</p>
                    <p> "Ekki veit eg um gaman það," segir Barði. "Er og ekki jafnkomið á með ykkur.
                        Þú ert ójafnaðarmaður og ofurkappsfullur en hann er gæfur og góðfengur og
                        láttu hann upp standa skjótt."</p>
                    <p> Grettir svarar: "Margur seilist um hurð til lokunnar. Þætti mér þér nær að
                        hefna Halls bróður þíns en að hlutast til með okkur Auðuni hvað við eigumst
                        við."</p>
                    <p> "Jafnan heyri eg það," segir Barði, "en eigi veit eg hvort þess verður
                        nokkuð hefnt. En þó vil eg að þú látir Auðun vera í náðum því hann er spakur
                        maður."</p>
                    <p> Grettir gerði svo fyrir tillögur Barða og líkaði þó illa. Barði spurði hvað
                        til saka væri með þeim.</p>
                    <p> Grettir kvað vísu:</p>

                    <lg>
                        <l>Eigi veit eg nema utan</l>
                        <l>Jalfaðr að þér sjalfum</l>
                        <l>kverkr fyr kapp og orku,</l>
                        <l>kvelling er það, svelli.</l>
                        <l>Svo bannaði sinnir</l>
                        <l>seim-Gauts, þá eg var heima,</l>
                        <l>ungum endr fyr löngu</l>
                        <l>ákall þinul fjalla.</l>
                    </lg>
                    <p> Barði kvað það víst vorkunn ef hann ætti sín víst í að hefna.</p>
                    <p> "Mun eg nú gera með ykkur," sagði Barði. "Vil eg að þið skiljið að svo gervu
                        og sé nú slitið með ykkur."</p>
                    <p> Og það létu þeir haldast því þeir voru skyldir og líkaði Gretti heldur illa
                        við Barða og bræður hans, riðu á burt allir saman.</p>
                    <p> Og er þeir voru í veg komnir þá mælti Grettir: "Það hefi eg spurt að þú
                        ætlar suður til Borgarfjarðar í sumar. Nú vil eg bjóða þér Barði að fara
                        suður með þér og þykist eg þá gera við þig verðleikum betur."</p>
                    <p> Barði varð glaður við þetta og játaði skjótt þessu og bað hann hafa þökk
                        fyrir. Síðan skildu þeir.</p>
                    <p> Þá veik Barði aftur og mælti: "Það vil eg til skilja," segir hann, "að þú
                        farir ei nema Þórarinn leyfi því hann skal ráða ferðinni."</p>
                    <p> "Vel þætti mér þú mega einhlítur vera að ráðum þínum. Á eg ekki," sagði
                        Grettir, "ferðir mínar undir öðrum mönnum en illa mun mér þykja ef þú gerir
                        mig liðrækan."</p>
                    <p> Nú fara sína leið hvorir og kvaðst Barði skyldu gera Gretti vissu "ef
                        Þórarinn vill að þú farir" en ella skyldi hann sitja um kyrrt.</p>
                    <p> Grettir reið heim til Bjargs en Barði til bús síns. </p>
                </div>
                <div n="29" type="textpart" subtype="chapter">
                    <p> Um sumarið var lagið hestaþing fjölmennt á Langafit ofan frá Reykjum. Kom
                        þar margt manna. Atli að Bjargi átti hest góðan, móálóttan, af Kengálu kyni.
                        Höfðu þeir feðgar mætur miklar á hestinum. Þeir bræður Kormákur og Þorgils á
                        Mel áttu brúnan öruggan hest til vígs. Þeir skyldu etja saman og Atli frá
                        Bjargi. Margir voru þar aðrir góðir hestar.</p>
                    <p> Oddur ómagaskáld frændi Kormáks skyldi fylgja hesti þeirra frænda sinna um
                        daginn. Oddur gerðist sterkur maður og lét um sig mikið, ódæll og
                        ófyrirleitinn. Grettir spurði Atla bróður sinn hver fylgja skyldi hans
                        hesti.</p>
                    <p> "Eigi er mér það svo glöggt," sagði hann.</p>
                    <p> "Viltu að eg standi hjá?" sagði Grettir.</p>
                    <p> "Vertu vel stilltur þá frændi," sagði Atli, "því að hér er við metnaðarmenn
                        um að eiga."</p>
                    <p> "Gjaldi þeir sjálfir ofstopa síns," sagði Grettir, "ef þeir hafa hann eigi í
                        hófi."</p>
                    <p> Nú eru hestarnir fram leiddir en hrossin stóðu framarlega á árbakkanum og
                        voru bundin saman. Hylur mikill var fyrir framan bakkann. Hestarnir bitust
                        allvel og var það hin mesta skemmtan. Oddur fylgdi með kappi en Grettir lét
                        hefjast við og tók í taglið annarri hendi en hélt með annarri stafnum er
                        hann keyrði með hestinn. Oddur stóð framarlega hjá sínum hesti og eigi
                        traust að hann styngi eigi hest Atla af takinu. Eigi lét Grettir sem hann
                        sæi það. Bárust hestarnir fram að ánni. Þá stingur Oddur stafinum til
                        Grettis og kom á herðarblaðið því að Grettir horfði öxlinni að honum. Það
                        var mikið tilræði svo að undan hljóp holdið en lítt skeindist Grettir. Í því
                        bili risu hestarnir hátt upp. Grettir hljóp undir hömina á hesti sínum en
                        rak stafinn á síðu Oddi svo hart að þrjú rifin brotnuðu í honum en Oddur
                        hraut út á hylinn og svo hestur hans og hrossin öll þau er bundin voru. Var
                        þá lagist til hans og dreginn af ánni.</p>
                    <p> Þá var óp mikið gert að þessu. Þeir Kormákur hlupu til vopna en Bjargsmenn í
                        öðrum stað. En er það sáu Hrútfirðingar og Vatnsnesmenn gengu þeir í milli
                        og urðu þeir þá skildir og fóru heim og höfðu hvorir ill heit við aðra og
                        sátu þó um kyrrt um hríð. Atli var fátalaður um þetta en Grettir var heldur
                        ósvífur og kvað þá finnast skyldu annan tíma ef hann mætti ráða. </p>
                </div>
                <div n="30" type="textpart" subtype="chapter">
                    <p> Þorbjörn hét maður er bjó á Þóroddsstöðum í Hrútafirði. Hann var son Arnórs
                        heynefs Þóroddssonar er numið hafði Hrútafjörð þeim megin til móts við
                        Bakka. Þorbjörn var allra manna sterkastur. Hann var kallaður öxnamegin.
                        Þóroddur hét bróðir hans. Hann var kallaður drápustúfur. Móðir þeirra var
                        Gerður dóttir Böðvars úr Böðvarshólum.</p>
                    <p> Þorbjörn var garpur mikill og hafði mannmargt með sér. Hann var til þess
                        tekinn að honum var verra til hjóna en öðrum mönnum og galt nær öngum manni
                        kaup. Ekki þótti hann dæll maður.</p>
                    <p> Þorbjörn hét frændi hans og var kallaður ferðalangur. Hann var siglingamaður
                        og áttu þeir nafnar félag saman. Var hann á Þóroddsstöðum jafnan og þótti
                        hann lítið bæta um fyrir Þorbirni. Hann var tilfyndinn og fór með dáruskap
                        til ýmsra manna.</p>
                    <p> Þórir hét maður, son Þorkels á Borðeyri. Þórir bjó fyrst á Melum í
                        Hrútafirði. Hans dóttir var Helga er Sleitu-Helgi fékk. En eftir vígið á
                        Fagrabrekku réðst Þórir suður í Haukadal og bjó á Skarði en seldi landið á
                        Melum Þórhalli Gamlasyni Vínlendingi. Hans son var Gamli er átti Rannveigu
                        dóttur Ásmundar hærulangs, systur Grettis. Þau bjuggu í þenna tíma á Melum
                        og áttu gott ráð.</p>
                    <p> Þórir á Skarði átti tvo sonu. Hét annar Gunnar en annar Þorgeir. Þeir voru
                        efnilegir menn og höfðu þeir þá tekið við búi eftir föður sinn en þó voru
                        þeir jafnan með Þorbirni öxnamegin. Þeir gerðust offorsfullir.</p>
                    <p> Þetta sumar sem nú var frá sagt riðu þeir Kormákur og Þorgils og Narfi
                        frændi þeirra suður til Norðurárdals að erindum sínum. Oddur ómagaskáld var
                        og í ferð með þeim. Var þá batnað stirðleikans er hann hafði fengið á
                        hestaþinginu. Og meðan þeir voru fyrir sunnan heiðina fór Grettir heiman frá
                        Bjargi og með honum tveir húskarlar Atla. Þeir riðu yfir til Búrfells og
                        þaðan yfir hálsinn til Hrútafjarðar og komu til Mela um kveldið. Þrjár nætur
                        voru þeir þar. Þau Rannveig og Gamli tóku allvel við Gretti og buðu honum
                        með sér að vera en hann vildi heim ríða. Þá frétti Grettir að þeir Kormákur
                        voru sunnan komnir og höfðu gist í Tungu um nóttina.</p>
                    <p> Grettir bjóst snemma frá Melum. Gamli bauð honum menn til fylgdar. Grímur
                        hét bróðir Gamla. Hann var allra manna hvatastur. Hann reið með Gretti við
                        annan mann. Þeir voru fimm saman, riðu uns þar til er þeir komu á
                        Hrútafjarðarháls vestur frá Búrfelli. Þar stendur steinn mikill er kallaður
                        er Grettishaf. Hann fékkst við lengi um daginn að hefja steininn og dvaldi
                        svo þar til er þeir Kormákur komu. Grettir sneri til móts við þá og hlupu af
                        baki hvorirtveggju. Grettir sagði að frjálsmannlegra væri nú að höggva sem
                        stærst heldur en berjast með stöfum sem förumenn. Kormákur bað þá verða við
                        mannlega og duga sem best.</p>
                    <p> Eftir það hlupust þeir að og börðust. Grettir var fremstur af sínum mönnum
                        og bað þá geyma að eigi væri gengið að baki honum. Sóttust þeir um hríð og
                        urðu hvorirtveggja sárir.</p>
                    <p> Þorbjörn öxnamegin hafði riðið þenna dag yfir háls til Búrfells og er þeir
                        riðu aftur sér hann fundinn. Þar var þá með honum Þorbjörn ferðalangur og
                        Gunnar og Þorgeir Þórissynir og Þóroddur drápustúfur. Og er þeir komu að
                        heitir Þorbjörn á sína menn til meðalgöngu. Hinir voru svo ákafir að þeir
                        gátu ekki að gert. Grettir ruddist um fast. Þeir voru fyrir honum Þórissynir
                        og féllu báðir senn er hann hratt þeim frá sér. Þeir urðu óðir mjög við það
                        svo að Gunnar hjó húskarl Atla banahögg. Og er Þorbjörn sá það biður hann þá
                        skilja. Kvaðst hann skyldu þeim lið veita er hans orð vildu rækja. Þá voru
                        farnir tveir húskarlar Kormáks. Þá sá Grettir að varla mundi duga ef
                        Þorbjörn réðist í lið með þeim og því lætur hann verða upp gefinn bardagann.
                        Allir voru þeir sárir sem á fundinum höfðu verið. Illa þótti Gretti er þeir
                        voru skildir. Eftir það riðu þeir heim hvorirtveggju. Ekki sættust þeir á
                        mál þessi.</p>
                    <p> Þorbjörn ferðalangur gerði að þessu mikið kalls. Þá tók að versna með þeim
                        Bjargsmönnum og Þorbirni öxnamegin svo af því gerðist fullur fjandskapur sem
                        síðar kom fram. Öngvar bætur voru Atla boðnar fyrir húskarl sinn. Eigi lét
                        hann sem hann vissi það. Grettir sat á Bjargi fram til tvímánaðar. Ekki er
                        sagt að þeir fyndust Kormákur síðan svo þess sé getið. </p>
                </div>
                <div n="31" type="textpart" subtype="chapter">
                    <p> Barði Guðmundarson og bræður hans riðu heim í Ásbjarnarnes þá er þeir
                        skildust Grettir. Þeir voru synir Guðmundar Sölmundarsonar. Móðir Sölmundar
                        var Þorlaug dóttir Sæmundar hins suðureyska, fóstbróður Ingimundar hins
                        gamla. Barði var göfugmenni mikið. Hann reið nú brátt að finna Þórarin hinn
                        spaka fóstra sinn. Hann fagnaði Barða vel og spurði hvað hann hefði þá um
                        árnað liðveisluna því að þeir höfðu áður gert ráð um ferð Barða. Barði
                        svarar að hann hefði fengið þann mann til fylgdar við sig er honum þætti
                        betra hans lið en tveggja annarra.</p>
                    <p> Þórarinn þagnaði við og mælti: "Það mun vera Grettir Ásmundarson."</p>
                    <p> "Spá er spaks geta," sagði Barði, "sá er maður hinn sami fóstri minn."</p>
                    <p> Þórarinn svarar: "Satt er það að mikið afbragð er Grettir annarra manna,
                        þeirra er nú er kostur á voru landi, og seint mun hann sóttur vopnum verða
                        ef hann er heill. En grunar mig um hversu heilladrjúgur hann verður og muntu
                        þess þurfa að eigi séu allir ógæfumenn í þinni ferð og nóg mun að gert þó
                        eigi fari hann með. Skal hann hvergi fara ef eg ræð."</p>
                    <p> "Eigi varði mig þess fóstri minn," segir hann, "að þú mundir fyrirmuna mér
                        hins vaskasta manns hvað sem í gerist. Má ekki fyrir öllu sjá þá er menn
                        verða svo neyddir til sem eg þykist vera."</p>
                    <p> "Duga mun þér," segir Þórarinn, "þó að eg sjái fyrir."</p>
                    <p> Varð nú svo að vera sem Þórarinn vildi að Gretti voru engi orð send en Barði
                        fór suður til Borgarfjarðar og urðu þá Heiðarvígin.</p>
                    <p> Grettir var að Bjargi er hann frétti að Barði var suður riðinn. Hann brást
                        við reiður er honum voru engin orð ger og kvað þá eigi svo búið skilja
                        skyldu. Hafði hann þá spurn af nær þeirra væri sunnan von og reið hann þá
                        ofan til Þóreyjargnúps og ætlaði að sitja þar fyrir þeim Barða þá þeir riðu
                        sunnan. Hann fór frá bænum í hlíðina og beið þar.</p>
                    <p> Þenna sama dag riðu þeir Barði sunnan af Tvídægru frá Heiðarvígum. Þeir voru
                        sex saman og allir sárir mjög.</p>
                    <p> Og er þeir komu fram fyrir bæinn þá mælti Barði: "Maður er þar uppi í
                        hlíðinni, mikill, með vopnum eða hvern kennið þér þar?"</p>
                    <p> Þeir sögðust eigi vita hver var.</p>
                    <p> Barði mælti: "Það hygg eg," sagði hann, "að þar sé Grettir Ásmundarson og ef
                        svo er þá mun hann vilja oss finna. Get eg honum hafa mislíkað er hann hefir
                        ekki farið með oss en mér þykir vér nú ekki vel við látnir ef hann gerir
                        nokkura óvissu af sér. Mun eg nú senda eftir mönnum heim til Þóreyjargnúps
                        og eiga ekki undir ójafnaði hans."</p>
                    <p> Þeir segja það allráðlegt og svo gerðu þeir. Síðan riðu þeir Barði veg sinn.
                        Grettir sá ferð þeirra og sneri þegar fyrir þá og er þeir fundust heilsa
                        hvorir öðrum. Grettir spurði að tíðindum en Barði segir ófelmtlega slík sem
                        voru. Grettir spurði hvað manna væri í ferð með honum. Barði kvað þar vera
                        bræður sína og Eyjólf mág sinn.</p>
                    <p> "Af þér hefir þú rekið ámælið nú," sagði Grettir, "enda er nú og næst að við
                        reynum með okkur hvor hér má meira."</p>
                    <p> Barði mælti: "Legið hafa mér andvirki nær garði en að berjast við þig fyrir
                        sakleysi og þykist eg nú hafa rekið það af mér."</p>
                    <p> Grettir svarar: "Bleyðast þykir mér þú Barði," sagði Grettir, "ef þú þorir
                        eigi að berjast við mig."</p>
                    <p> "Kalla þú það sem vilt," segir Barði, "en í öðrum stað vildi eg að þú kæmir
                        fram ójafnaði þínum en við mig. Er það eigi ólíklegt því að nú gengur úr
                        hófi offors þitt."</p>
                    <p> Gretti þóttu illar spár hans og efar nú fyrir sér hvort hann skyldi ráða til
                        einhvers þeirra og sýnist honum það óforsjálegt er þeir voru sex en hann
                        einn. Og í því bili komu menn heiman frá Þóreyjargnúpi til liðs við þá
                        Barða. Lætur Grettir þá dragast sundur með þeim og snýr til hests síns en
                        Barði og hans félagar fóru leiðar sinnar og varð ekki af kveðjum með þeim að
                        skilnaði. Ekki áttust þeir Barði og Grettir fleira við svo þess sé
                        getið.</p>
                    <p> Svo hefir Grettir sagt að hann þóttist öruggur til vígs við flesta menn þó
                        að þrír væru saman en hann mundi eigi flýja fyrir fjórum að óreyndu en því
                        að eins berjast við fleiri nema ætti hann hendur sínar að verja sem segir í
                        þessari vísu:</p>

                    <lg>
                        <l>Treysti eg mér við, Mistar</l>
                        <l>mótkennandi, þrenna,</l>
                        <l>hvað er í Hildar veðri</l>
                        <l>heiftminnigt skal vinna.</l>
                        <l>Vil eg eigi fleiri en fjórum</l>
                        <l>fársætöndum mæta</l>
                        <l>að gnýfengnum Gungnis</l>
                        <l>gráð ef eg skal ráða.</l>
                    </lg>
                    <p> Eftir skilnað þeirra Barða fór Grettir aftur til Bjargs. Þá þótti Gretti
                        mikið mein er hann mátti hvergi prófa afl sitt og fréttist fyrir ef nokkuð
                        væri það er hann mætti við fást. </p>
                </div>
                <div n="32" type="textpart" subtype="chapter">
                    <p> Þórhallur hét maður er bjó á Þórhallsstöðum í Forsæludal. Forsæludalur er
                        upp af Vatnsdal. Þórhallur var Grímsson, Þórhallarsonar, Friðmundarsonar er
                        nam Forsæludal. Þórhallur átti þá konu er Guðrún hét. Grímur hét son þeirra
                        en Þuríður dóttir er þá var vel á legg komin. Þórhallur var vel auðigur
                        maður og mest að kvikfé svo að engi maður átti jafnmargt ganganda fé sem
                        hann. Ekki var hann höfðingi en þó skilríkur bóndi.</p>
                    <p> Þar var reimt mjög og fékk hann varla sauðamenn svo að honum þætti duga.
                        Hann leitaði ráðs við marga vitra menn hvað hann skyldi til bragðs taka en
                        engi gat það ráð til gefið er dygði.</p>
                    <p> Þórhallur reið til þings hvert sumar. Hann átti hesta góða. Það var eitt
                        sumar á alþingi að Þórhallur gekk til búðar Skafta lögmanns Þóroddssonar.
                        Skafti var manna vitrastur og heilráður ef hann var beiddur. Það skildi með
                        þeim feðgum. Þóroddur var forspár og kallaður undirhyggjumaður af sumum
                        mönnum en Skafti lagði það til með hverjum manni sem hann ætlaði að duga
                        skyldi ef eigi væri af því brugðið. Því var hann kallaður
                        beturfeðrungur.</p>
                    <p> Þórhallur gekk í búð Skafta. Hann fagnaði vel Þórhalli því að hann vissi að
                        hann var ríkur maður að fé og spurði hvað að tíðindum væri.</p>
                    <p> Þórhallur mælti: "Heilræði vildi eg af yður þiggja."</p>
                    <p> "Í litlum færum er eg til þess," sagði Skafti, "eða hvað stendur þig?"</p>
                    <p> Þórhallur mælti: "Það er svo háttað að mér helst lítt á sauðamönnum. Verður
                        þeim heldur klaksárt en sumir gera öngvar lyktir á. Vill nú engi til taka sá
                        er kunnigt er til hvað fyrir býr."</p>
                    <p> Skafti svarar: "Þar mun liggja meinvættur nokkur er menn eru tregari til að
                        geyma síður þíns fjár en annarra manna. Nú fyrir því að þú hefir að mér ráð
                        sótt þá skal eg fá þér sauðamann þann er Glámur heitir, ættaður úr Svíþjóð
                        úr Sylgsdölum, er út kom í fyrra sumar, mikill er og sterkur og ekki mjög
                        við alþýðuskap."</p>
                    <p> Þórhallur kvaðst ekki um það gefa ef hann geymdi vel fjárins.</p>
                    <p> Skafti sagði öðrum eigi vænt horfa ef hann geymdi eigi fyrir afls sakir og
                        áræðis. Þórhalli gekk þá út. Þetta var að þinglausnum.</p>
                    <p> Þórhalli var vant hesta tveggja ljósbleikra og fór sjálfur að leita. Af því
                        þykjast menn vita að hann var ekki mikilmenni. Hann gekk upp undir Sleðás og
                        suður með fjalli því er Ármannsfell heitir.</p>
                    <p> Þá sá hann hvar maður fór ofan úr Goðaskógi og bar hrís á hesti. Brátt bar
                        saman fund þeirra. Þórhallur spurði hann að nafni en hann kveðst Glámur
                        heita. Þessi maður var mikill vexti og undarlegur í yfirbragði, bláeygður og
                        opineygður, úlfgrár á hárslit. Þórhalli brá nokkuð í brún er hann sá þenna
                        mann en þó spurði hann og skildi hann að honum mundi til þessa vísað.</p>
                    <p> "Hvað er þér best hent að vinna?" segir Þórhallur.</p>
                    <p> Glámur kvað sér vel hent að geyma sauðfjár á vetrum.</p>
                    <p> "Viltu geyma sauðfjár míns?" segir Þórhallur. "Gaf Skafti þig á mitt
                        vald."</p>
                    <p> "Svo mun þér hentust mín vist að eg fari sjálfráður því eg er skapstyggur ef
                        mér líkar eigi vel," segir Glámur.</p>
                    <p> "Ekki mun mér mein að því," segir Þórhallur, "og vil eg að þú farir til
                        mín."</p>
                    <p> "Gera má eg það," segir Glámur, "eða eru þar nokkur vandhæfi á?"</p>
                    <p> "Reimt þykir þar vera," segir Þórhallur.</p>
                    <p> "Ekki hræðist eg flykur þær," sagði Glámur, "og þykir mér að ódauflega."</p>
                    <p> "Þess muntu við þurfa," segir Þórhallur, "og hentar þar betur að vera eigi
                        alllítill fyrir sér."</p>
                    <p> Eftir það kaupa þeir saman og skal Glámur koma að veturnóttum. Síðan skildu
                        þeir og fann Þórhallur hesta sína. Þar hafði hann nýleitað. Reið Þórhallur
                        heim og þakkaði Skafta velgerning.</p>
                    <p> Sumar leið af og frétti Þórhallur ekki til sauðamanns og engi kunni skyn á
                        honum en að ánefndum tíma kom hann á Þórhallsstaði. Tekur bóndi við honum
                        vel en öllum öðrum gast ekki að honum en húsfreyju þó minnst. Hann tók við
                        fjárvarðveislu og varð honum lítið fyrir því. Hann var hljóðmikill og
                        dimmraddaður og fé stökk allt saman þegar hann hóaði. Kirkja var á
                        Þórhallsstöðum. Ekki vildi Glámur til hennar koma. Hann var ósöngvinn og
                        trúlaus, stirfinn og viðskotaillur. Öllum var hann hvimleiður.</p>
                    <p> Nú leið svo þar til er kemur aðfangadagur jóla. Þá stóð Glámur snemma upp og
                        kallaði til matar síns.</p>
                    <p> Húsfreyja svaraði: "Ekki er það háttur kristinna manna að matast þenna dag
                        því að á morgun er jóladagur hinn fyrsti," segir hún, "og er því fyrst skylt
                        að fasta í dag."</p>
                    <p> Hann svarar: "Marga hindurvitni hafið þér þá er eg sé til einskis koma. Veit
                        eg eigi að mönnum fari nú betur að heldur en þá er menn fóru ekki með slíkt.
                        Þótti mér þá betri siður er menn voru heiðnir kallaðir og vil eg mat minn en
                        öngvar refjar."</p>
                    <p> Húsfreyja mælti: "Víst veit eg að þér mun illa farast í dag ef þú tekur
                        þetta illbrigði til."</p>
                    <p> Glámur bað hana taka mat í stað, kvað henni annað skyldu vera verra. Hún
                        þorði eigi annað en að gera sem hann vildi. Og er hann var mettur gekk hann
                        út og var heldur gustillur. Veðrið var svo farið að myrkt var um að litast
                        og flögraði úr drífa og gnýmikið og versnaði mikið sem á leið daginn. Heyrðu
                        menn til sauðamanns öndverðan daginn en miður er á leið daginn. Tók þá að
                        fjúka og gerði á hríð um kveldið. Komu menn til tíða og leið svo fram að
                        dagsetri. Ei kom Glámur heim. Var þá um talað hvort hans skyldi eigi leita
                        en fyrir því að hríð var á og niðamyrkur þá varð ekki af leitinni. Kom hann
                        ekki heim jólanóttina. Biðu menn svo fram um tíðir.</p>
                    <p> Að ærnum degi fóru menn í leitina og fundu féið víða í fönnum, lamið af
                        ofviðri eða hlaupið á fjöll upp. Því næst komu þeir á traðk mikinn ofarlega
                        í dalnum. Þótti þeim því líkt sem þar hefði glímt verið heldur sterklega því
                        að grjótið var víða upp leyst og svo jörðin. Þeir hugðu að vandlega og sáu
                        hvar Glámur lá skammt á burt frá þeim. Hann var dauður og blár sem hel en
                        digur sem naut. Þeim bauð af honum óþekkt mikla og hraus þeim mjög hugur við
                        honum. En þó leituðu þeir við að færa hann til kirkju og gátu ekki komið
                        honum nema á einn gilsþröm þar skammt ofan frá sér og fóru heim við svo búið
                        og sögðu bónda þenna atburð.</p>
                    <p> Hann spurði hvað Glámi mundi hafa að bana orðið. Þeir kváðust rakið hafa
                        spor svo stór sem keraldsbotni væri niður skellt þaðan frá sem traðkurinn
                        var og upp undir björg þau er þar voru ofarlega í dalnum og fylgdu þar með
                        blóðdrefjar miklar. Það drógu menn saman að sú meinvættur er áður hafði þar
                        verið mundi hafa deytt Glám en hann mundi fengið hafa henni mikinn áverka
                        þann er tekið hafi til fulls því að við þá meinvætti hefir aldrei vart orðið
                        síðan.</p>
                    <p> Annan dag jóla var farið að leita við enn að færa Glám til kirkju. Voru
                        eykir fyrir beittir og gátu þeir hvergi fært hann þegar sléttlendið var og
                        eigi var forbrekkis að fara. Gengu nú frá við svo búið. Hinn þriðja dag fór
                        prestur með þeim og leituðu allan daginn og Glámur fannst ekki. Ekki vildi
                        prestur oftar til fara en sauðamaður fannst þegar prestur var eigi í ferð.
                        Létu þeir þá fyrir vinnast að færa hann til kirkju og dysjuðu hann þar sem
                        þá var hann kominn.</p>
                    <p> Litlu síðar urðu menn varir við það að Glámur lá eigi kyrr. Varð mönnum að
                        því mikið mein svo að margir féllu í óvit ef sáu hann en sumir héldu eigi
                        vitinu. Þegar eftir jólin þóttust menn sjá hann heima þar á bænum. Urðu menn
                        ákaflega hræddir. Stukku þá margir menn í burt. Því næst tók Glámur að ríða
                        húsum á nætur svo að lá við brotum. Gekk hann þá nálega nætur og daga. Varla
                        þorðu menn að fara upp í dalinn þó að ættu nóg erindi. Þótti mönnum þar í
                        héraðinu mikið mein að þessu. </p>
                </div>
                <div n="33" type="textpart" subtype="chapter">
                    <p> Um vorið fékk Þórhalli sér hjón og gerði bú á jörðu sinni. Tók þá að minnka
                        afturgangur meðan sólargangur var mestur. Leið svo fram á miðsumar.</p>
                    <p> Þetta sumar kom út skip í Húnavatni. Þar var á sá maður er Þorgautur hét.
                        Hann var útlendur að kyni, mikill og sterkur. Hann hafði tveggja manna afl.
                        Hann var laus og einn fyrir sér. Hann vildi fá starfa nokkurn því hann var
                        félaus.</p>
                    <p> Þórhallur reið til skips og fann Þorgaut, spurði ef hann vildi vinna fyrir
                        honum. Þorgautur kvað það vel mega vera og kveðst eigi vanda það.</p>
                    <p> "Svo skaltu við búast," segir Þórhallur, "sem þar sé ekki veslingsmönnum
                        hent að vera fyrir afturgöngum þeim er þar hafa verið um hríð en eg vil ekki
                        þig á tálar draga."</p>
                    <p> Þorgautur svarar: "Eigi þykist eg upp gefinn þó að eg sjái smávofur. Mun þá
                        eigi öðrum dælt ef eg hræðist og ekki bregð eg vist minni fyrir það."</p>
                    <p> Nú semur þeim vel kaupstefnan og skal Þorgautur gæta sauðfjár að vetri. Leið
                        nú af sumarið. Tók Þorgautur við fénu að veturnóttum. Vel líkaði öllum við
                        hann. Jafnan kom Glámur heim og reið húsum.</p>
                    <p> Það þótti Þorgauti allkátlegt og kvað þrælinn þurfa mundu nær að ganga "ef
                        eg hræðist."</p>
                    <p> Þórhallur bað hann hafa fátt um "er best að þið reynið ekki með ykkur."</p>
                    <p> Þorgautur mælti: "Sannlega er skekinn þróttur úr yður og dett eg ekki niður
                        milli dægra við skraf þetta."</p>
                    <p> Nú fór svo fram um veturinn allt til jóla. Aðfangakveld jóla fór sauðamaður
                        til fjár.</p>
                    <p> Þá mælti húsfreyja: "Þurfa þætti mér að nú færi eigi að fornum brögðum."</p>
                    <p> Hann svarar: "Ver ekki hrædd um það húsfreyja," sagði hann. "Verða mun
                        eitthvert sögulegt ef eg kem ekki aftur."</p>
                    <p> Síðan gekk hann aftur til fjár síns. Veður var heldur kalt og fjúk mikið.
                        Því var Þorgautur vanur að koma heim þá er hálfrökkvað var en nú kom hann
                        ekki heim í það mund. Komu tíðamenn sem vant var. Þegar þótti mönnum eigi
                        ólíkt á horfast sem fyrr. Bóndi vildi leita láta eftir sauðamanni en
                        tíðamenn töldust undan og sögðust eigi mundu hætta sér út í tröllahendur um
                        nætur og treystist bóndi eigi að fara og varð ekki af leitinni.</p>
                    <p> Jóladag er menn voru mettir fóru menn til og leituðu sauðamanns. Gengu þeir
                        fyrst til dysjar Gláms því að menn ætluðu af hans völdum mundi orðið um
                        hvarf sauðamanns. En er þeir komu nær dysinni sáu þeir þar mikil tíðindi og
                        þar fundu þeir sauðamann og var hann brotinn á háls og lamið sundur hvert
                        bein í honum. Síðan færðu þeir hann til kirkju og varð öngum manni mein að
                        Þorgauti síðan. En Glámur tók að magnast af nýju. Gerði hann nú svo mikið af
                        sér að menn allir stukku burt af Þórhallsstöðum utan bóndi einn og
                        húsfreyja.</p>
                    <p> Nautamaður hafði þar verið lengi hinn sami. Vildi Þórhallur hann ekki lausan
                        láta fyrir góðvilja sakir og geymslu. Hann var mikið við aldur og þótti
                        honum mikið að fara á burt. Sá hann og að allt fór að ónytju það er bóndi
                        átti ef engi geymdi.</p>
                    <p> Og einn tíma eftir miðjan vetur var það einn morgun að húsfreyja fór til
                        fjóss að mjólka kýr eftir tíma. Þá var alljóst því að engi treystist fyrr
                        úti að vera annar en nautamaður. Hann fór út þegar lýsti. Hún heyrði brak
                        mikið í fjósið og beljan öskurlega. Hún hljóp inn æpandi og kvaðst eigi vita
                        hver ódæmi um væru í fjósinu. Bóndi gekk út og kom til nautanna og stangaði
                        hvert annað. Þótti honum þar eigi gott og gekk inn að hlöðunni. Hann sá hvar
                        lá nautamaður og hafði höfuðið í öðrum bási en fætur í öðrum. Hann lá á bak
                        aftur. Bóndi gekk að honum og þreifaði um hann, finnur brátt að hann er
                        dauður og sundur hryggurinn í honum. Var hann brotinn um báshelluna.</p>
                    <p> Nú þótti bónda eigi vært og fór í burt af bænum með allt það sem hann mátti
                        í burt flytja. En allt kvikfé það sem eftir var deyddi Glámur og þar næst
                        fór hann um allan dalinn og eyddi alla bæi upp frá Tungu.</p>
                    <p> Var Þórhalli þá með vinum sínum það eftir var vetrarins. Engi maður mátti
                        fara upp í dalinn með hest eða hund því að það var þegar drepið.</p>
                    <p> En er voraði og sólargangur var sem mestur létti heldur afturgöngunum. Vildi
                        Þórhallur nú fara aftur til lands síns. Urðu honum ekki auðfengin hjón en þó
                        gerði hann bú á Þórhallsstöðum. Fór allt á sama veg sem fyrr. Þegar að
                        haustaði tók að vaxa reimleikar. Var þá mest sótt að bóndadóttur og svo fór
                        að hún lést af því. Margra ráða var í leitað og varð ekki að gert. Þótti
                        mönnum til þess horfast að eyðast mundi allur Vatnsdalur ef eigi yrðu bætur
                        á ráðnar. </p>
                </div>
                <div n="34" type="textpart" subtype="chapter">
                    <p> Nú er þar til að taka að Grettir Ásmundarson sat heima að Bjargi um haustið
                        síðan þeir Víga-Barði skildu á Þóreyjargnúpi. Og er mjög var komið að
                        veturnóttum reið Grettir heiman norður yfir hálsa til Víðidals og gisti á
                        Auðunarstöðum. Sættust þeir Auðunn til fulls og gaf Grettir honum öxi góða
                        og mæltu til vináttu með sér. Auðunn bjó lengi á Auðunarstöðum og var
                        kynsæll maður. Hans son var Egill er átti Úlfheiði dóttur Eyjólfs
                        Guðmundarsonar og var þeirra son Eyjólfur er veginn var á alþingi. Hann var
                        faðir Orms kapiláns Þorláks biskups.</p>
                    <p> Grettir reið norður til Vatnsdals og kom á kynnisleit í Tungu. Þar bjó þá
                        Jökull Bárðarson móðurbróðir Grettis. Jökull var mikill maður og sterkur og
                        hinn mesti ofsamaður. Hann var siglingamaður og mjög ódæll en þó mikilhæfur
                        maður. Hann tók vel við Gretti og var hann þar þrjár nætur.</p>
                    <p> Þá var svo mikið orð á afturgöngum Gláms að mönnum var ekki jafntíðrætt sem
                        það. Grettir spurði innilega að þeim atburðum er höfðu orðið.</p>
                    <p> Jökull kvað þar ekki meira af sagt en til væri haft "eða er þér forvitni á
                        frændi að koma þar?"</p>
                    <p> Grettir sagði að það var satt.</p>
                    <p> Jökull bað hann eigi gera "því það er gæfuraun mikil en frændur þínir eiga
                        mikið í hættu þar sem þú ert," sagði hann. "Þykir oss nú engi slíkur af
                        ungum mönnum sem þú en illt mun af illum hljóta þar Glámur er. Er og miklu
                        betur að fást við mennska menn en við óvættir slíkar."</p>
                    <p> Grettir kvað sér hug að koma á Þórhallsstaði og sjá hversu þar væri um
                        gengið.</p>
                    <p> Jökull mælti: "Sé eg nú, ekki tjáir að letja þig en satt er það sem mælt er
                        að sitt er hvað, gæfa eða gjörvugleikur."</p>
                    <p> "Þá er öðrum vo fyrir dyrum, er öðrum er áður inn um komið, og hygg að
                        hversu þér mun fara sjálfum áður lýkur," kvað Grettir.</p>
                    <p> Jökull svarar: "Vera kann að við sjáum báðir nokkuð fram en hvorgi fái við
                        gert."</p>
                    <p> Eftir það skildu þeir og líkaði hvorigum annars spár. </p>
                </div>
                <div n="35" type="textpart" subtype="chapter">
                    <p> Grettir reið á Þórhallsstaði og fagnaði bóndi honum vel. Hann spurði hvert
                        Grettir ætlaði að fara en hann sagðist þar vilja vera um nóttina en bónda
                        líkaði að svo væri.</p>
                    <p> Þórhallur kvaðst þökk fyrir kunna að hann væri "en fám þykir slægur til að
                        gista hér um tíma. Muntu hafa heyrt getið um hvað hér er að véla en eg vildi
                        gjarna að þú komist heill á brott. Þá veit eg fyrir víst að þú missir hests
                        þíns því engi heldur hér heilum sínum fararskjót sá er kemur."</p>
                    <p> Grettir kvað gott til hesta hvað sem af þessum yrði.</p>
                    <p> Þórhallur varð glaður við er Grettir vildi þar vera og tók við honum báðum
                        höndum. Var hestur Grettis læstur í húsi sterklega. Þeir fóru til svefns og
                        leið svo af nóttin að ekki kom Glámur heim.</p>
                    <p> Þá mælti Þórhallur: "Vel hefir brugðið við þína komu því að hverja nótt er
                        Glámur vanur að rísa, ríða húsum eða brjóta upp hurðir sem þú mátt merki
                        sjá."</p>
                    <p> Grettir mælti: "Þá mun vera annaðhvort að hann mun ekki lengi á sér sitja
                        eða mun af venjast meir en eina nótt. Skal eg vera nótt aðra og sjá hversu
                        fer."</p>
                    <p> Síðan gengu þeir til hests Grettis og var ekki við hann glest. Allt þótti
                        bónda að einu fara.</p>
                    <p> Nú er Grettir þar aðra nótt og kom ekki þrællinn heim. Þá þótti bónda mjög
                        vænkast. Fór hann þá að sjá hest Grettis. Þá var upp brotið húsið er bóndi
                        kom til en hesturinn dreginn til dyra utar og lamið í sundur í honum hvert
                        bein.</p>
                    <p> Þórhallur sagði Gretti hvar þá var komið og bað hann forða sér "því að vís
                        er dauðinn ef þú bíður Gláms."</p>
                    <p> Grettir svarar: "Eigi má eg minna hafa fyrir hest minn en að sjá
                        þrælinn."</p>
                    <p> Bóndi sagði að það var ekki bati að sjá hann "því að hann er ólíkur nokkurri
                        mannlegri mynd. En góð þykir mér hver sú stund er þú vilt vera."</p>
                    <p> Nú líður dagurinn og er menn skyldu fara til svefns vildi Grettir eigi fara
                        af klæðum og lagðist niður í sætið gegnt lokrekkju bónda. Hann hafði
                        röggvarfeld yfir sér og hneppti annað skautið niður undir fætur sér en annað
                        snaraði hann undir höfuð sér og sá út um höfuðsmáttina. Setstokkur var fyrir
                        framan sætið mjög sterkur og spyrnti hann þar í. Dyraumbúningurinn allur var
                        frá brotinn útidyrunum en nú var þar fyrir bundinn hurðarflaki og óvendilega
                        um búið. Þverþilið var allt brotið frá skálanum, þar fyrir framan hafði
                        verið, bæði fyrir ofan þvertréið og neðan. Sængur allar voru úr stað færðar.
                        Heldur var þar óvistulegt. Ljós brann í skálanum um nóttina.</p>
                    <p> Og er af mundi þriðjungur af nótt heyrði Grettir út dynur miklar. Var þá
                        farið upp á húsin og riðið skálanum og barið hælunum svo að brakaði í hverju
                        tré. Það gekk lengi. Þá var farið ofan af húsunum og til dyra gengið. Og er
                        upp var lokið hurðunni sá Grettir að þrællinn rétti inn höfuðið og sýndist
                        honum afskræmilega mikið og undarlega stórskorið. Glámur fór seint og
                        réttist upp er hann kom inn í dyrnar. Hann gnæfaði ofarlega við rjáfrinu,
                        snýr að skálanum og lagði handlegginn upp á þvertréið og gægðist innar yfir
                        skálann. Ekki lét bóndi heyra til sín því að honum þótti ærið um er hann
                        heyrði hvað um var úti. Grettir lá kyrr og hrærði sig hvergi. Glámur sá að
                        hrúga nokkur lá í sætinu og ræður nú innar eftir skálanum og þreif í feldinn
                        stundar fast. Grettir spyrnti í stokkinn og gekk því hvergi. Glámur hnykkti
                        annað sinn miklu fastara og bifaðist hvergi feldurinn. Í þriðja sinn þreif
                        hann í með báðum höndum svo fast að hann rétti Gretti upp úr sætinu, kipptu
                        nú í sundur feldinum í millum sín. Glámur leit á slitrið er hann hélt á og
                        undraðist mjög hver svo fast mundi togast við hann. Og í því hljóp Grettir
                        undir hendur honum og þreif um hann miðjan og spennti á honum hrygginn sem
                        fastast gat hann og ætlaði hann að Glámur skyldi kikna við. En þrællinn
                        lagði að handleggjum Grettis svo fast að hann hörfaði allur fyrir orku
                        sakir. Fór Grettir þá undan í ýmis sætin. Gengu þá frá stokkarnir og allt
                        brotnaði það sem fyrir varð. Vildi Glámur leita út en Grettir færði við
                        fætur hvar sem hann mátti en þó gat Glámur dregið hann fram úr skálanum.
                        Áttu þeir þá allharða sókn því að þrællinn ætlaði að koma honum út úr bænum.
                        En svo illt sem að eiga var við Glám inni þá sá Grettir að þó var verra að
                        fást við hann úti og því braust hann í móti af öllu afli að fara út. Glámur
                        færðist í aukana og hneppti hann að sér er þeir komu í anddyrið. Og er
                        Grettir sér að hann fékk eigi við spornað hefir hann allt eitt atriðið að
                        hann hleypur sem harðast í fang þrælnum og spyrnir báðum fótum í jarðfastan
                        stein er stóð í dyrunum. Við þessu bjóst þrællinn eigi. Hann hafði þá togast
                        við að draga Gretti að sér og því kiknaði Glámur á bak aftur og rauk öfugur
                        út á dyrnar svo að herðarnar námu af dyrið og rjáfrið gekk í sundur, bæði
                        viðirnir og þekjan frerin, féll svo opinn og öfugur út úr húsunum en Grettir
                        á hann ofan. Tunglskin var mikið úti og gluggaþykkn. Hratt stundum fyrir en
                        stundum dró frá.</p>
                    <p> Nú í því er Glámur féll rak skýið frá tunglinu en Glámur hvessti augun upp í
                        móti. Og svo hefir Grettir sagt sjálfur að þá eina sýn hafi hann séð svo að
                        honum brygði við. Þá sigaði svo að honum af öllu saman, mæði og því er hann
                        sá að Glámur gaut sínum sjónum harðlega, að hann gat eigi brugðið saxinu og
                        lá nálega í milli heims og heljar.</p>
                    <p> En því var meiri ófagnaðarkraftur með Glámi en flestum öðrum
                        afturgöngumönnum að hann mælti þá á þessa leið: "Mikið kapp hefir þú á lagið
                        Grettir," sagði hann, "að finna mig en það mun eigi undarlegt þykja þó að þú
                        hljótir ekki mikið happ af mér. En það má eg segja þér að þú hefir nú fengið
                        helming afls þess og þroska er þér var ætlaður ef þú hefðir mig ekki fundið.
                        Nú fæ eg það afl eigi af þér tekið er þú hefir áður hreppt en því má eg ráða
                        að þú verður aldrei sterkari en nú ertu og ertu þó nógu sterkur og að því
                        mun mörgum verða. Þú hefir frægur orðið hér til af verkum þínum en héðan af
                        mun falla til þín sektir og vígaferli en flest öll verk þín snúist þér til
                        ógæfu og hamingjuleysis. Þú munt verða útlægur ger og hljóta jafnan úti að
                        búa einn samt. Þá legg eg það á við þig að þessi augu séu þér jafnan fyrir
                        sjónum sem eg ber eftir og mun þér erfitt þykja einum að vera. Og það mun
                        þér til dauða draga."</p>
                    <p> Og sem þrællinn hafði þetta mælt þá rann af Gretti ómegin það sem á honum
                        hafði verið. Brá hann þá saxinu og hjó höfuð af Glámi og setti þá við þjó
                        honum. Bóndi kom þá út og hafði klæðst á meðan Glámur lét ganga töluna en
                        hvergi þorði hann nær að koma fyrr en Glámur var fallinn. Þórhallur lofaði
                        guð fyrir og þakkaði vel Gretti er hann hafði unnið þenna óhreina anda. Fóru
                        þeir þá til og brenndu Glám að köldum kolum. Eftir það grófu þeir þar niður
                        sem síst voru fjárhagar eða mannavegir. Gengu heim eftir það og var þá mjög
                        komið að degi. Lagðist Grettir niður því að hann var stirður mjög.</p>
                    <p> Þórhallur sendi menn á næstu bæi eftir mönnum, sýndi og sagði hversu farið
                        hafði. Öllum þótti mikils um vert um þetta verk þeir er heyrðu. Var það þá
                        almælt að engi væri þvílíkur maður á öllu landinu fyrir afls sakir og
                        hreysti og allrar atgervi sem Grettir Ásmundarson.</p>
                    <p> Þórhallur leysti Gretti vel af hendi og gaf honum góðan hest og klæði
                        sæmileg því þau voru öll sundur leyst er hann hafði áður borið. Skildu þeir
                        með vináttu. Reið Grettir þaðan í Ás í Vatnsdal og tók Þorvaldur við honum
                        vel og spurði innilega að sameign þeirra Gláms en Grettir segir honum
                        viðskipti þeirra og kvaðst aldrei í þvílíka aflraun komið hafa, svo langa
                        viðureign sem þeir höfðu saman átt.</p>
                    <p> Þorvaldur bað hann hafa sig spakan "og mun þá vel duga en ella mun þér
                        slysgjarnt verða."</p>
                    <p> Grettir kvað ekki batnað hafa um lyndisbragðið og sagðist nú miklu verr
                        stilltur en áður og allar mótgerðir verri þykja. Í því fann hann mikla muni
                        að hann var orðinn maður svo myrkfælinn að hann þorði hvergi að fara einn
                        saman þegar myrkva tók. Sýndist honum þá hvers kyns skrípi. Og það er haft
                        síðan fyrir orðtæki að þeim ljái Glámur augna eða gefi glámsýni er mjög
                        sýnist annan veg en er.</p>
                    <p> Grettir reið heim til Bjargs er hann hafði gert erindi sín og sat heima um
                        veturinn. </p>
                </div>
                <div n="36" type="textpart" subtype="chapter">
                    <p> Þorbjörn öxnamegin hafði haustboð mikið og kom þar margt manna. Þetta var
                        meðan að Grettir fór norður til Vatnsdals um haustið.</p>
                    <p> Þorbjörn ferðalangur var þar að boðinu. Þar varð margt talað. Spurðu þeir
                        Hrútfirðingar að sameign þeirra Grettis á hálsinum um sumarið. Þorbjörn
                        öxnamegin bar Gretti allvel söguna, kvað Kormák verra mundu af hafa fengið
                        ef öngvir hefðu til komið að skilja þá.</p>
                    <p> Þá mælti Þorbjörn ferðalangur: "Það var bæði," sagði hann, "að eg sá hann
                        Gretti ekki til frægðar vinna enda hygg eg að honum skyti skelk í bringu er
                        vér komum að og allfús var hann að skilja. Og ekki sá eg hann til hefnda
                        leita er húskarl Atla var drepinn og í því ætla eg aldrei hug í honum ef
                        hann hefir eigi nógan liðsafla."</p>
                    <p> Gerði Þorbjörn að þessu hið mesta gabb.</p>
                    <p> Margir tóku undir að þetta væri þarfleysuglens og Grettir mundi eigi svo
                        búið hafa vilja ef hann frétti þessi orð. Ekki bar þar til tíðinda fleira að
                        boðinu. Fóru menn heim. Voru dylgjur miklar með þeim um veturinn en hvorigir
                        réðu á aðra. Bar þá ekki til tíðinda um veturinn. </p>
                </div>
                <div n="37" type="textpart" subtype="chapter">
                    <p> Snemma um vorið eftir kom skip út af Noregi. Það var fyrir þing. Þeir kunnu
                        að segja mörg tíðindi. Það fyrst að höfðingjaskipti var orðið í Noregi. Var
                        þá kominn til ríkis Ólafur konungur Haraldsson en Sveinn jarl úr landi
                        stokkinn um vorið eftir Nesjaorustu. Voru margir merkilegir hlutir sagðir
                        frá Ólafi konungi og það með að hann tók þá menn alla best sem voru
                        atgervismenn um nokkura hluti og gerði sér þá handgengna. Við þetta urðu
                        glaðir margir ungir menn og fýstust til utanferðar.</p>
                    <p> Og svo sem Grettir spurði þessi tíðindi gerist honum hugur á að sigla. Vænti
                        hann sér sæmdar sem aðrir af konunginum. Skip stóð uppi að Gásum í
                        Eyjafirði. Þar tók Grettir sér far og bjóst til utanferðar. Ekki hafði hann
                        enn mikil fararefni.</p>
                    <p> Ásmundur gerðist nú mjög hrumur af elli og reis nú lítt úr rekkju. Þau Ásdís
                        áttu ungan son er Illugi hét, manna efnilegastur. Atli tók nú við allri
                        búsýslu og fjárvarðveislu. Þótti það mikið batna því að hann var gæfur og
                        forsjáll.</p>
                    <p> Grettir fór til skips. Í þetta sama skip hafði ráðist Þorbjörn ferðalangur
                        áður en þeir vissu að Grettir mundi þar í sigla. Löttu margir Þorbjörn að
                        sigla samskipa við Gretti en Þorbjörn kveðst fara mundu fyrir allt það.
                        Bjóst hann til utanferðar og varð heldur síðbúinn. Kom hann eigi fyrr norður
                        á Gáseyri en skipið var albúið.</p>
                    <p> Áður Þorbjörn færi vestan hafði Ásmundur hærulangur tekið krankleika nokkurn
                        og reis þá ekki úr rekkju.</p>
                    <p> Þorbjörn ferðalangur kom síð dags í sandinn. Voru menn þá búnir til borða og
                        tóku handlaugar úti hjá búðinni. En er Þorbjörn reið fram í búðarsundin var
                        honum heilsað og spurður tíðinda.</p>
                    <p> Hann lést engin segja kunna "utan þess get eg að kappinn Ásmundur að Bjargi
                        sé nú dauður."</p>
                    <p> Margir tóku undir að þar færi gildur af heiminum sem hann var "eða hversu
                        bar það til?" sögðu þeir.</p>
                    <p> Hann svarar: "Lítið lagðist nú fyrir kappann því að hann kafnaði í stofureyk
                        sem hundur en eigi var skaði að honum því að hann gerðist nú gamalær."</p>
                    <p> Þeir svara: "Þú talar undarlega við þvílíkan mann og eigi mundi Gretti vel
                        líka ef hann heyrði."</p>
                    <p> "Þola má eg það," sagði Þorbjörn, "og hærra mun Grettir bera verða saxið en
                        í fyrra sumar á Hrútafjarðarhálsi ef eg hræðist hann."</p>
                    <p> Grettir heyrði fullgerla hvað Þorbjörn sagði og gaf sér ekki að meðan
                        Þorbjörn lét ganga söguna.</p>
                    <p> En er hann hætti þá mælti Grettir: "Það spái eg þér Ferðalangur," sagði
                        hann, "að þú deyir ekki í stofureyknum og þó má vera að þú verðir ei
                        ellidauður. En það er undarlega gert að tala sneyðilega til saklausra
                        manna."</p>
                    <p> Þorbjörn mælti: "Ekki mun eg aftra mér að þessu og eigi þótti mér þú svo
                        snæfurlega láta þá er vér tókum þig undan er þeir Melamenn börðu þig sem
                        nautshöfuð."</p>
                    <p> Grettir kvað þá vísu:</p>

                    <lg>
                        <l>Jafnan verðr til orða</l>
                        <l>of löng boga slöngvi,</l>
                        <l>því kemr þar tll sumra</l>
                        <l>þung hefnd fyrir, tunga.</l>
                        <l>Margr hefir beiðir borgar</l>
                        <l>benlinns sakir minni,</l>
                        <l>Ferðalangr, þótt fengir</l>
                        <l>fjörtjón, en þú gjörvar.</l>
                    </lg>
                    <p> Þorbjörn mælti: "Jafnfeigur þykist eg sem áður þótt þú skjalir slíkt."</p>
                    <p> Grettir svarar: "Ekki hafa spár mínar átt langan aldur hér til og enn mun
                        svo fara. Vara þig ef þú vilt. Eigi mun síðar sýnna."</p>
                    <p> Síðan hjó Grettir til Þorbjörns en hann bar við hendinni og ætlaði svo að
                        bera af sér höggið. En höggið kom á höndina fyrir ofan úlfliðinn og síðan
                        hljóp saxið á hálsinn svo að af fauk höfuðið. Kaupmenn sögðu hann
                        stórhöggvan og slíkt væru konungsmenn og ekki þótti þeim skaði að þótt
                        Þorbjörn væri drepinn því að hann hafði bæði verið kífinn og köllsugur.</p>
                    <p> Litlu síðar létu þeir í haf og komu að áliðnu sumri til Noregs suður við
                        Hörðaland. Frétta þeir þá að Ólafur konungur sat norður í Þrándheimi. Fékk
                        Grettir sér far með byrðingsmönnum norður þangað því að hann vildi fara á
                        konungs fund. </p>
                </div>
                <div n="38" type="textpart" subtype="chapter">
                    <p> Þórir hét maður er bjó í Garði í Aðaldal. Hann var Skeggjason Böðólfssonar.
                        Skeggi hafði numið Kelduhverfi upp til Kelduness. Hann átti Helgu dóttur
                        Þorgeirs á Fiskilæk. Þórir son hans var höfðingi mikill og siglingamaður.
                        Hann átti tvo sonu. Hét Þorgeir annar en annar Skeggi. Þeir voru báðir
                        efnilegir menn og mjög fulltíða er þetta var.</p>
                    <p> Þórir hafði verið í Noregi um sumarið þá er Ólafur konungur kom vestan af
                        Englandi og kom sér þá í kærleika mikla við konung og svo við Sigurð biskup
                        og það til marks um að Þórir hafði látið gera knörr mikinn í skógi og bað
                        Sigurð biskup vígja og svo gerði hann. Eftir það fór Þórir út til Íslands og
                        lét höggva upp knörrinn þá er honum leiddist siglingar en brandana af
                        knerrinum lét hann setja yfir útidyr sínar og voru þeir þar lengi síðan og
                        svo veðurspáir að í öðrum þaut fyrir sunnanveðri en í öðrum fyrir
                        norðanveðri.</p>
                    <p> En er Þórir spurði að Ólafur konungur hafði fengið einn vald yfir öllum
                        Noregi þóttist hann nú þar eiga að vitja vináttumála. Þá sendi Þórir syni
                        sína til Noregs á konungs fund og ætlaði að þeir skyldu verða honum
                        handgengnir. Komu þeir að sunnarlega síð um haustið og fengu sér eina
                        róðraskútu og fóru norður með landi og ætluðu að fara á konungs fund. Þeir
                        komu í höfn eina fyrir sunnan Stað og lágu þar nokkrar nætur. Þeir héldu sig
                        vel að vist og drykk og höfðu sig ekki úti er eigi voru góð veður.</p>
                    <p> Nú er að segja frá er þeir Grettir fóru norður með landi og fengu oft hörð
                        veður því að þetta var öndverðan vetur. Og þá er þeir sóttu norður að Staði
                        fengu þeir illviðri mikið með fjúki og frosti og tóku nauðulega land eitt
                        kveld, allir mjög væstir, og lögðu þar við bala nokkurn og gátu þá borgið fé
                        sínu og föngum. Þeir bárust illa af, kaupmennirnir, því að þeir gátu eigi
                        tekið eldinn. Þeim þótti þar nálega við liggja heilsa sín og líf. Lágu þeir
                        þar um kveldið allilla staddir.</p>
                    <p> Þá er á leið kveldið sáu þeir að eldur kom upp mikill öðrumegin þess sunds
                        er þeir voru þá við komnir. En er skipverjar Grettis sáu eldinn töluðu þeir
                        til að sá væri heppinn er honum gæti náð og efuðust í hvort þeir leysa
                        skyldu skipið en það sýndist öllum ei hættulaust. Þá höfðu þeir um tal mikið
                        hvort nokkur maður mundi svo vel fær að næði eldinum. Grettir gaf sér fátt
                        að og segir að verið mundu hafa þeir menn er það mundu ekki trauðað
                        hafa.</p>
                    <p> Kaupmenn sögðu að sér væri ekki að borgnara hvað er verið hafði ef þá væri
                        til einskis að taka "eða treystir þú þér Grettir?" sögðu þeir, "því að þú
                        ert nú mestur atgervismaður af íslenskum mönnum kallaður en þú veist nú
                        gjörla hvað oss liggur á."</p>
                    <p> Grettir svarar: "Eigi líst mér mikið þrekvirki að ná eldinum en eigi veit eg
                        hvort þér launið betur en sá fer á leit er það gerir."</p>
                    <p> Þeir mæltu: "Því ætlar þú oss þá svívirðingarmenn að vér mundum það eigi
                        góðu launa?"</p>
                    <p> "Reyna má eg þetta ef það er að yður þykir hér allmikið á liggja en eigi
                        segir mér vænt hugur um að eg hafi gott að sök hér fyrir."</p>
                    <p> Þeir kváðu það eigi skyldu vera og kváðu hann mæla drengja heilastan.</p>
                    <p> Eftir það bjóst Grettir til sunds og kastaði af sér klæðunum. Hann fór í
                        kufl einn klæða og söluvoðarbrækur. Hann stytti upp um sig kuflinn og rak að
                        sér utan basttaug að sér miðjum og hafði með sér kerald. Síðan hljóp hann
                        fyrir borð. Hann lagðist nú yfir þvert sundið og gekk þar á land. Hann sér
                        þar standa eitt hús og heyrði þangað mannamál og glaum mikinn. Grettir sneri
                        að húsinu.</p>
                    <p> Nú er að segja frá þeim sem fyrir voru að hér voru komnir þeir Þórissynir
                        sem fyrr var getið. Þeir höfðu legið þar margar nætur og beðið þar
                        veðurfalls að þeim gæfi norður fyrir Staði. Þeir höfðu sest til drykkju og
                        voru tólf saman. Þeir lágu í meginhöfninni og var þar gert sæluhús mönnum
                        þeim til ívistar er fara með landi fram og var borinn í húsið hálmur mikill.
                        Eldur var og mikill á gólfinu.</p>
                    <p> Grettir ræður nú inn í húsið og vissi ekki hverjir fyrir voru. Kuflinn var
                        sýldur allur þegar hann kom á land og var hann furðu mikill tilsýndar sem
                        tröll væri. Þeim sem fyrir voru brá mjög við þetta og hugðu að óvættur mundi
                        vera. Börðu þeir hann með öllu því er þeir fengu til og varð nú brak mikið
                        um þá en Grettir hratt fast af handleggjum. Sumir börðu hann með
                        eldibröndum. Hraut þá eldurinn um allt húsið. Komst hann við það út með
                        eldinn og fór svo aftur til félaga sinna. Lofuðu þeir mjög hans ferð og
                        frækleik og kváðu engvan hans jafningja mundu vera.</p>
                    <p> Leið nú af nóttin og þóttust þeir þegar hólpnir er þeir fengu eldinn. Um
                        morguninn eftir var gott veður. Vöktu þeir við snemma kaupmennirnir og
                        bjuggust til ferðar, töluðu þá um að þeir skyldu finna þá er fyrir eldinum
                        höfðu ráðið og vita hverjir þeir væru. Leystu þeir nú skipið og fóru yfir
                        sundið. Fundu þeir þá ekki skálann en sáu ösku þar, hrúgu mikla, og þar í
                        fundu þeir mannabein mörg, þóttust nú vita að sæluhúsið mundi hafa brunnið
                        allt upp og þeir menn sem þar höfðu í verið. Þeir spurðu hvort Grettir hefði
                        ollað þessu óhappi og sögðu þetta hið mesta illvirki. Grettir kvað nú það
                        fram komið er hann grunaði að þeir mundu honum illa eldsóknina launa og
                        segir illt ódrengjum lið að veita. Af þessu fékk Grettir svo mikið ólið að
                        kaupmenn sögðu hvar sem þeir komu að Grettir hefði þessa menn inni
                        brennt.</p>
                    <p> Það fréttist nú brátt að í þessu húsi höfðu þeir látist Þórissynir úr Garði
                        sem fyrr voru nefndir og fylgdarmenn þeirra. Nú ráku þeir Gretti í burt úr
                        skipinu og vildu ekki hafa hann með sér. Varð hann nú svo fyrirlitinn að nær
                        öngvir vildu honum gott gera. Þótti honum nú allóvænt horfa og vildi nú
                        fyrir hvern mun fara á konungs fund og leitaði nú norður til Þrándheims. Þar
                        var konungur fyrir og hafði spurt allt þetta áður Grettir kom. Var hann
                        allmjög affluttur fyrir konunginum. Var Grettir nokkura daga í bænum áður
                        hann næði að ganga á konungs fund. </p>
                </div>
                <div n="39" type="textpart" subtype="chapter">
                    <p> Það var einn dag þá er konungur sat að málstefnu að Grettir gekk fyrir
                        konunginn og kvaddi hann vel.</p>
                    <p> Konungur leit við honum og mælti: "Ertu Grettir hinn sterki?"</p>
                    <p> Hann svarar: "Kallaður hefi eg svo verið og er eg af því hér kominn að eg
                        vænti af yður nokkurrar linunar um það illmæli er mér hefir kennt verið en
                        eg þykist þessa eigi valdur."</p>
                    <p> Ólafur konungur mælti: "Ærið ertu gildur en eigi veit eg hverja gæfu þú berð
                        til að hrinda þessu máli af þér. En líkara væri að þú hefðir eigi viljandi
                        mennina inni brennt."</p>
                    <p> Grettir kvaðst gjarna vilja af sér koma þessu ámæli ef konungi þætti það
                        vera mega. Konungur bað hann satt frá segja hversu farið hefði með þeim.</p>
                    <p> Grettir sagði þá allt sem áður var greint og það með að þeir lifðu allir er
                        hann komst út með eldinn "vil eg nú bjóða mig til slíkrar undanfærslu sem
                        yður þykja lög til standa."</p>
                    <p> Ólafur konungur mælti þá: "Unna viljum vér þér að bera járn fyrir þetta mál
                        ef þér verður þess auðið."</p>
                    <p> Gretti líkaði það allvel. Tók hann nú að fasta til járnsins og leið til þess
                        er sá dagur kom er skírslan skyldi fram fara. Þá gekk konungur til kirkju og
                        biskup og fjöldi fólks því að mörgum var forvitni á að sjá Gretti, svo mikið
                        sem af honum var sagt. Síðan var Grettir til kirkju leiddur. Og er hann kom
                        til kirkjunnar litu þeir margir til hans er fyrir voru og töluðu þeir að
                        hann væri ólíkur flestum mönnum fyrir sakir afls og vaxtar. Gekk Grettir nú
                        innar eftir gólfinu.</p>
                    <p> Þá hljóp fram piltur einn frumvaxta, heldur sviplegur, og mælti til Grettis:
                        "Undarlegur háttur er nú hér í landi þessu þar sem menn skulu kristnir heita
                        að illvirkjar og ránsmenn og þjófar skulu fara í friði og gera þeim
                        skírslur. En hvað mundi illmenninu fyrir verða nema forða lífinu meðan hann
                        mætti? Hér er nú einn ódáðamaðurinn er sannreyndur er að illvirkjum og hefir
                        brennt inni saklausa menn og skal hann þó enn ná undanfærslu og er þetta
                        allmikill ósiður."</p>
                    <p> Hann fór að Gretti og rétti honum fingur og skar honum höfuð og kallaði hann
                        margýgjuson og mörgum öðrum illum nöfnum. Gretti varð skapfátt mjög við
                        þetta og gat þá eigi stöðvað sig. Grettir reiddi þá upp hnefann og sló
                        piltinn undir eyrað svo að hann lá þegar í óviti en sumir segja að hann væri
                        dauður þá þegar. En engi þóttist vita hvaðan sjá piltur kom eða hvað af
                        honum varð en það ætla menn helst að það hafi verið óhreinn andi sendur til
                        óheilla Gretti.</p>
                    <p> Nú varð hark mikið í kirkjunni og var nú sagt til konunginum að sá barðist
                        um sem járnið skyldi bera.</p>
                    <p> Ólafur konungur gekk nú fram í kirkjuna og sá hvað um var og mælti: "Mikill
                        ógæfumaður ertu Grettir," segir konungur, "er nú skyldi eigi skírslan fram
                        fara svo sem nú var allt til búið og mun eigi hægt að gera við ógæfu
                        þinni."</p>
                    <p> Grettir svarar: "Það hafði eg ætlað að eg mundi meiri sæmd til yðvar sækja
                        herra en nú horfist á fyrir sakir ættar minnar" og sagði hversu mönnum var
                        farið með þeim Ólafi konungi sem fyrr var talað.</p>
                    <p> "Vildi eg nú gjarna," sagði Grettir, "að þér takið við mér. Hafið þér þá
                        marga með yður að ekki mun víglegri þykja en eg."</p>
                    <p> "Sé eg það," sagði konungur, "að fáir menn eru nú slíkir fyrir afls sakir og
                        hreysti sem þú ert en miklu ertu meiri ógæfumaður en þú megir fyrir það með
                        oss vera. Nú skaltu fara í friði fyrir mér hvert er þú vilt vetrarlangt en
                        að sumri far þú út til Íslands því að þar mun þér auðið verða þín bein að
                        bera."</p>
                    <p> Grettir svarar: "Eg vildi fyrst færast undan brennumálinu ef eg mætti því að
                        það hefi eg eigi viljandi gert."</p>
                    <p> "Það er alllíklegt," segir konungur, "en fyrir sakir þess að nú ónýttist
                        skírslan fyrir sakir þolleysis þíns þá muntu þessu máli ekki framar fá af
                        þér hrundið en svo sem nú er orðið og hlýtur jafnan illt af athugaleysinu.
                        Og ef nokkrum manni hefir verið fyrirmælt þá mun þér hóti helst."</p>
                    <p> Eftir það dvaldist Grettir í bænum nokkra stund og fékk ekki meira af Ólafi
                        konungi en nú var sagt. Síðan fór hann suður í land og ætlaði austur til
                        Túnbergs að finna Þorstein drómund bróður sinn. Og er ekki sagt af hans
                        ferðum fyrr en hann kom austur á Jaðar. </p>
                </div>
                <div n="40" type="textpart" subtype="chapter">
                    <p> Að jólum kom Grettir til þess bónda er Einar hét. Hann var ríkur maður og
                        kvæntur og átti dóttur gjafvaxta er Gýríður er nefnd. Hún var fríð kona og
                        þótti harla góður kostur. Einar bauð Gretti með sér að vera um jólin og það
                        þá hann.</p>
                    <p> Það var þá víða í Noregi að markarmenn og illvirkjar hlupu ofan af mörkum og
                        skoruðu á menn til kvenna en tóku á burt fé manna með ofríki ef eigi var
                        liðsfjöldi fyrir.</p>
                    <p> Svo bar hér til að það var einn dag á jólunum að komu til Einars bónda
                        illvirkjar margir saman. Hét sá Snækollur sem fyrir þeim var. Hann var
                        berserkur mikill. Hann skoraði á Einar bónda að hann skyldi leggja upp við
                        hann dóttur sína eða verja hana ef hann þættist maður til. En bóndi var þá
                        af æskuskeiði og engi styrjaldarmaður.</p>
                    <p> Þótti honum nú mikill vandi að höndum kominn og spurði Gretti í hljóði hvað
                        hann vildi til leggja "því að þú ert kallaður frægur maður."</p>
                    <p> Grettir bað hann því einu játa er honum þætti sér smánarlaust. Berserkurinn
                        sat á hesti og hafði hjálm á höfði og ekki spennt kinnbjörgunum. Hann hafði
                        skjöld járni rendan fyrir sér og lét hann hið ógurlegasta.</p>
                    <p> Hann mælti við bónda: "Kjós skjótt annan hvorn kostinn. Eða hvað ræður sá
                        þér hinn mikli hrottinn er þar stendur hjá þér eða er ekki það að hann vilji
                        eiga leik við mig?"</p>
                    <p> Grettir segir: "Jafnkomið er á með okkur bónda því að hér er hvorgi
                        skefjumaður."</p>
                    <p> Snækollur mælti: "Heldur mun ykkur ægja við mig að fást ef eg reiðist."</p>
                    <p> "Þá veit það er reynt er," segir Grettir.</p>
                    <p> Berserkurinn fann nú undandrátt í málinu. Tók hann þá að grenja hátt og beit
                        í skjaldarröndina og setti skjöldinn upp í munn sér og gein yfir hornið
                        skjaldarins og lét allólmlega. Grettir varpaði sér um völlinn. Og er hann
                        kemur jafnfram hesti berserksins slær hann fæti sínum neðan undir
                        skjaldarsporðinn svo hart að skjöldurinn gekk upp í munninn svo að rifnaði
                        kjafturinn en kjálkarnir hlupu ofan á bringuna. Hann hafði þá allt eitt
                        atriðið að hann þreif í hjálminn vinstri hendi og svipti víkinginum af baki
                        en hægri hendi brá hann saxinu er hann var gyrður með og setti á hálsinn svo
                        af tók höfuðið. En er þetta sáu fylgdarmenn Snækolls flýði sinn veg hver
                        þeirra. Ekki nennti Grettir að elta þá því hann sá að engi var hugur í þeim.
                        Þakkaði bóndi honum vel fyrir þetta verk og margir menn aðrir. Þótti þessi
                        atburður bæði vera af hvatleik og harðfengi unninn.</p>
                    <p> Var Grettir þar um jólin vel haldinn. Leysti bóndi hann vel af garði. Fór
                        Grettir síðan austur til Túnbergs og hitti Þorstein bróður sinn. Tók hann
                        við Gretti með blíðu og spurði að ferðum hans og að hann vann
                        berserkinn.</p>
                    <p> Grettir kvað vísu:</p>

                    <lg>
                        <l>Snart á snæðings porti</l>
                        <l>Snækolls þrimu rækis</l>
                        <l>ímunbukl, það er ökla</l>
                        <l>áspyrnu fékk þyrnis.</l>
                        <l>Svo tvískipti tóptum</l>
                        <l>tanngarðs hinn járnvarði</l>
                        <l>brodda gangs, að á bringu,</l>
                        <l>bálkr, rifnuðu kjálkar.</l>
                    </lg>
                    <p> Þorsteinn mælti: "Slyngt yrði þér um margt frændi ef eigi fylgdu slysin
                        með."</p>
                    <p> Grettir svarar: "Þess verður þó getið er gert er." </p>
                </div>
                <div n="41" type="textpart" subtype="chapter">
                    <p> Nú var Grettir með Þorsteini það sem eftir var vetrarins og fram á
                        vorið.</p>
                    <p> Það var einn morgun er þeir bræður Þorsteinn og Grettir lágu í svefnlofti
                        sínu að Grettir hafði lagið hendur sínar undan klæðunum. Þorsteinn vakti og
                        sá það. Grettir vaknaði litlu síðar.</p>
                    <p> Þá mælti Þorsteinn: "Séð hefi eg handleggi þína frændi," segir hann, "og
                        þykir mér eigi undarlegt þó að mörgum verði þung högg þín því að einskis
                        manns handleggi hefi eg slíka séð."</p>
                    <p> "Vita máttir þú það," sagði Grettir, "að eg mundi ekki slíku til leiðar koma
                        sem eg hefi unnið ef eg væri eigi allknár."</p>
                    <p> "Betur þætti mér," segir Þorsteinn, "þó að væru mjórri og nokkuru
                        gæfusamlegri."</p>
                    <p> Grettir segir: "Satt er það sem mælt er að engi maður skapar sig sjálfur.
                        Láttu mig nú sjá þína handleggi," segir hann.</p>
                    <p> Þorsteinn gerði svo. Hann var manna lengstur og grannvaxinn.</p>
                    <p> Grettir brosti að og mælti: "Eigi þarf að horfa á þetta lengur. Krækt er
                        saman rifjum í þér og eigi þykist eg slíkar tengur séð hafa sem þú berð
                        eftir og varla ætla eg þig kvenstyrkan."</p>
                    <p> "Vera má það," sagði Þorsteinn, "en þó skaltu það vita að þessir hinir mjóvu
                        handleggir munu þín hefna, ella mun þín aldrei hefnt verða."</p>
                    <p> "Hvað má vita hversu verður um það er lýkur?" sagði Grettir, "en allólíklegt
                        þykir mér það vera."</p>
                    <p> Eigi er þá getið fleira um viðurtal þeirra. Leið nú á vorið. Kom Grettir sér
                        í skip og fór út til Íslands um sumarið. Skildu þeir bræður með vináttu og
                        sáust aldrei síðan. </p>
                </div>
                <div n="42" type="textpart" subtype="chapter">
                    <p> Þar er nú til að taka er áður er frá horfið að Þorbjörn öxnamegin spurði víg
                        Þorbjarnar ferðalangs sem fyrr var sagt. Brást hann reiður mjög og kveðst
                        vilja að ýmsir ættu högg í annars garði.</p>
                    <p> Ásmundur hærulangur lá lengi sjúkur um sumarið og er honum þótti að sér
                        draga heimti hann til sín frændur sína og sagði að hann vildi að Atli tæki
                        við allri fjárvarðveislu eftir hans dag "en uggir mig," sagði Ásmundur, "að
                        þú megir varla í kyrrðum sitja fyrir ójafnaði. En það vildi eg að allir
                        mínir tengdamenn sinnuðu honum sem best. En til Grettis kann eg ekki að
                        leggja því að mér þykir á hverfanda hjóli mjög um hans hagi. Og þó hann sé
                        sterkur maður þá uggir mig að hann eigi meir um vandræði að véla en
                        fulltingja frændum sínum. En þótt Illugi sé ungur þá mun hann þó verða
                        þroskamaður ef hann heldur sér heilum."</p>
                    <p> Og er Ásmundur hafði skipað með sonum sínum sem hann vildi dró að honum
                        sóttin. Andaðist hann litlu síðar og var jarðaður að Bjargi, því að Ásmundur
                        hafði látið gera þar kirkju, og þótti héraðsmönnum það mikill mannskaði.</p>
                    <p> Atli gerðist nú gildur bóndi og hafði mannmargt með sér. Hann var
                        aðfangamaður mikill. Að áliðnu sumri fór hann út á Snjófellsnes að fá sér
                        skreið. Hann rak marga hesta og reið heiman til Mela í Hrútafjörð til Gamla
                        mágs síns. Réðst þá til ferðar með Atla Grímur Þórhallsson, bróðir Gamla,
                        við annan mann. Riðu þeir Haukadalsskarð vestur og svo sem liggur út á Nes,
                        keyptu þar skreið mikla og báru á sjö hestum, sneru heimleiðis er þeir voru
                        albúnir. </p>
                </div>
                <div n="43" type="textpart" subtype="chapter">
                    <p> Þorbjörn öxnamegin spurði að Atli og Grímur voru heiman farnir. Voru hjá
                        honum Þórissynir frá Skarði, Gunnar og Þorgeir. Þorbirni lék öfund á
                        vinsældum Atla og því eggjaði hann þá bræður Þórissonu að þeir skyldu sitja
                        fyrir Atla er þeir færu utan af Nesinu. Riðu þeir þá heim til Skarðs og biðu
                        þar til þess er þeir Atli fóru upp um með lestina. En er þeir komu fram um
                        bæinn á Skarði þá var sén för þeirra. Brugðu þeir bræður þá skjótt við með
                        húskarla sína og riðu eftir þeim.</p>
                    <p> En er þeir Atli sáu ferð þeirra bað hann þá taka ofan klyfjarnar af hestunum
                        "og munu þeir vilja bjóða mér bætur fyrir húskarl minn er Gunnar drap í
                        fyrra sumar. Orkum ekki á fyrri en verjum hendur vorar ef þeir vekja fyrri
                        við oss."</p>
                    <p> Nú koma hinir að og hlaupa þegar af baki. Atli fagnar þeim og spurði að
                        tíðindum "eða viltu bæta mér nokkuru Gunnar fyrir húskarl minn?"</p>
                    <p> Gunnar svarar: "Annars væruð þér verðir Bjargsmenn en eg bæti það góðu. Væri
                        og meiri bóta vert fyrir víg Þorbjarnar er Grettir vó."</p>
                    <p> "Ekki á eg því að svara," sagði Atli, "enda ertu ekki aðili þess máls."</p>
                    <p> Gunnar kvað nú fyrir það ganga mundu "og göngum að þeim og neytum þess nú að
                        Grettir er nú eigi nærri."</p>
                    <p> Þeir hlupu að Atla og voru átta saman en þeir Atli sex saman. Atli gekk fram
                        fyrir sína menn og brá sverðinu Jökulsnaut er Grettir hafði gefið honum.</p>
                    <p> Þá mælti Þorgeir: "Margt er líkt með þeim er góðir þykjast. Ofarlega bar
                        Grettir saxið í fyrra sumar á Hrútafjarðarhálsi."</p>
                    <p> Atli svarar: "Hann mun og vanari við stórvirkin en eg."</p>
                    <p> Síðan börðust þeir. Gunnar sótti að Atla með ákefð og var hinn óðasti.</p>
                    <p> Og er þeir höfðu barist um stund mælti Atli: "Engi frami er í því að við
                        drepum verkmenn hvor fyrir öðrum og er það næst að við sjálfir leikumst við
                        því að eg hefi aldrei með vopnum vegið fyrr en nú."</p>
                    <p> Gunnar vildi það eigi.</p>
                    <p> Atli bað húskarla sína að geyma að lestinni "en eg mun sjá hvað þeir gera
                        að" gekk þá svo hart fram að þeir Gunnar hrukku fyrir. Drap Atli þar tvo
                        fylgdarmenn þeirra bræðra. Eftir það sneri hann á móti Gunnari og hjó til
                        hans svo að í sundur tók skjöldinn fyrir neðan mundriða um þvert og kom á
                        fótinn fyrir neðan knéð. Og þegar hjó hann annað högg svo að það varð að
                        banasári.</p>
                    <p> Nú er að segja frá Grími Þórhallssyni að hann réðst á móti Þorgeiri og
                        áttust þeir lengi við því að hvortveggi þeirra var hraustur maður. Þorgeir
                        sá fall Gunnars bróður síns. Vildi hann þá undan leita. Grímur hljóp eftir
                        honum og elti hann þar til að Þorgeir drap fæti og féll áfram. Þá hjó Grímur
                        með öxi milli herða honum svo stóð á kafi. Þá gáfu þeir grið fylgdarmönnum
                        þeirra þremur sem eftir voru. Eftir það bundu þeir sár sín og hófu upp
                        klyfjar á hestana og fóru síðan heim og lýstu vígum þessum.</p>
                    <p> Sat Atli þá heima með fjölmenni um haustið. Þorbirni öxnamegin líkaði
                        stórilla og gat þó ekki að gert því að Atli var mjög vinsæll. Grímur var með
                        honum veturinn og svo Gamli mágur hans. Þar var þá og Glúmur Óspaksson,
                        annar mágur hans. Hann bjó þá á Eyri í Bitru. Höfðu þeir setu fjölmenna á
                        Bjargi og var þar glaumur mikill um veturinn. </p>
                </div>
                <div n="44" type="textpart" subtype="chapter">
                    <p> Þorbjörn öxnamegin tók við eftirmáli um víg Þórissona. Bjó hann málið til á
                        hendur þeim Grími og Atla en þeir bjuggu til varna um aðfarir og frumhlaup
                        til óhelgi þeim bræðrum. Voru málin lögð til Húnavatnsþings og fjölmenntu
                        mjög hvorirtveggju. Varð Atla gott til liðs því að hann átti frændafla
                        mikinn. Gengu þá að beggja vinir, töluðu um sættir og sögðu allir að Atla
                        væri vel um farið, ótilleitinn en þó öruggur í einangri. Þóttist Þorbjörn
                        sjá að eigi mundi annað virðingarvænna en taka sættinni. Skildi Atli það til
                        að hann vildi hafa hvorki héraðssektir né utanferðir.</p>
                    <p> Voru þá teknir menn til gerðar, Þorvaldur Ásgeirsson fyrir hönd Atla, en af
                        Þorbjarnar hendi var Sölvi hinn prúði. Hann var son Ásbrands Þorbrandssonar,
                        Haraldssonar hrings er numið hafði Vatnsnes allt utan til Ambáttarár fyrir
                        vestan en fyrir austan allt inn til Þverár og þar yfir um þvert til
                        Bjargaóss og allt þeim megin Bjarga út til sjóvar. Sölvi var ofláti mikill
                        og vitur maður og því kjöri Þorbjörn hann fyrir til gerðar fyrir sína
                        hönd.</p>
                    <p> Og eftir það sögðu þeir upp gerðina, að þá Þórissonu skyldi bæta hálfum
                        bótum en hálfar féllu niður fyrir aðför og frumhlaup og fjörráð við Atla.
                        Víg húskarls Atla þess er var drepinn á Hrútafjarðarhálsi, stóðst það á
                        endum og þeirra tveggja er féllu með Þórissonum. Grímur Þórhallsson skyldi
                        láta héraðsvist sína en Atli vildi einn halda upp fébótum.</p>
                    <p> Þessi gerð líkaði Atla vel en Þorbirni heldur illa og skildu þó sáttir að
                        kalla en þó hraut það upp fyrir honum Þorbirni að eigi mundi fyrir enda um
                        gert með þeim ef svo færi sem hann vildi. Atli reið heim af þinginu og
                        þakkaði Þorvaldi vel fyrir liðveislu sína. Grímur Þórhallsson réðst þá suður
                        í Borgarfjörð og bjó þá að Gilsbakka og var gildur bóndi. </p>
                </div>
                <div n="45" type="textpart" subtype="chapter">
                    <p> Sá maður var með Þorbirni öxnamegin er Áli hét. Hann var húskarl og heldur
                        ógæfur og vinnulítill. Þorbjörn bað hann starfa betur ella kveðst hann mundu
                        lemja hann. Áli kvað þess öngan fýst hafa og var hinn kífnasti í móti.
                        Þorbjörn þoldi honum eigi og rak hann niður undir sig og fór með hann
                        illa.</p>
                    <p> Eftir það fór Áli brott úr vistinni og fór norður yfir háls til Miðfjarðar.
                        Létti eigi fyrr en hann kom til Bjargs. Atli var heima og spurði hvert hann
                        skyldi fara. Hann kvaðst leita sér vistar.</p>
                    <p> "Ertu eigi vinnumaður Þorbjarnar?" kvað Atli.</p>
                    <p> "Ei fór það svo keypilega með okkur," segir Áli. "Eg var þar ekki lengi en
                        mér þótti illt meðan eg var. Skildum við svo að mér þótti hann ekki vel
                        syngja að kverkum mér og mun eg þangað aldrei fara til vistar hvað sem annað
                        verður af mér. Er það og satt að mikill munur er hvorum ykkar verður betur
                        til hjóna sinna. Vildi eg gjarna nú vinna hjá þér ef þess væri kostur."</p>
                    <p> Atli svarar: "Nóga hefi eg vinnumenn þó að ekki seilist eg í hendur Þorbirni
                        til þeirra manna er hann hefir ráðið en mér þykir þú þollaus og far aftur
                        til hans."</p>
                    <p> Áli mælti: "Þar kem eg eigi ónauðigur."</p>
                    <p> Nú dvaldist Áli þar um stund. Einn morgun fór hann til verks með þeim
                        húskörlum Atla og vann svo að hvaðanæva voru á honum hendurnar. Lét Áli svo
                        ganga fram á sumarið. Atli lagði ekki til hans en lét þó gefa honum mat því
                        að honum líkaði starfinn vel.</p>
                    <p> Þorbjörn fréttir nú að Áli er á Bjargi. Hann reið þá til Bjargs við þriðja
                        mann og kallaði Atla til tals við sig. Atli gekk út og heilsaði þeim.</p>
                    <p> Þorbjörn mælti: "Enn viltu endurnýja við mig Atli um mótgang og áleitni. Eða
                        því hefir þú tekið vinnumann minn og er slíkt óskilríkilega gert?"</p>
                    <p> Atli svarar: "Ekki er mér það sýnt að hann sé þinn vinnumaður. En ekki vil
                        eg á honum halda ef þú sýnir skilríki til að hann sé þitt hjón. En ekki
                        nenni eg draga hann úr húsum út."</p>
                    <p> "Þú munt ráða að sinni," sagði Þorbjörn, "en kref eg mannsins og fyrirbýð eg
                        vinnu hans. En koma mun eg annað sinn og er eigi víst að við skiljumst þá
                        betri vinir en nú."</p>
                    <p> Atli svarar: "Heima mun eg bíða og taka við því sem að höndum kemur."</p>
                    <p> Síðan reið Þorbjörn heim. En er verkmenn komu heim um kveldið segir Atli þá
                        viðurtal þeirra Þorbjarnar og bað Ála fara leið sína og sagðist ekki vildu
                        dvelja vist hans.</p>
                    <p> Áli svarar: "Satt er hið fornkveðna, ofleyfingarnir bregðast mér mest. Og
                        ætlaði eg það eigi að þú mundir nú reka mig á brottu þar sem eg hefi unnið
                        hér til sprengs í sumar og vonað til þess að þú mundir mér nokkura forstöðu
                        veita en þann veg farið þér þó að þér látið allgóðvættlega. Nú skal mig hér
                        lemja fyrir augum þér ef þú vilt mér öngva forstöðu veita eða hjálp."</p>
                    <p> Atla gekkst hugur við um tal hans og nennti nú eigi að reka hann á brottu
                        frá sér. Leið nú þar til er menn tóku til sláttar.</p>
                    <p> Það var einn dag nokkuru fyrir miðsumar að Þorbjörn öxnamegin reið til
                        Bjargs. Hann var svo búinn að hann hafði hjálm á höfði og gyrður við sverð
                        og spjót í hendi. Það var fjaðraspjót og breið mjög fjöðurin. Væta var úti
                        um daginn. Atli hafði sent húskarla sína til sláttar en menn hans sumir voru
                        norður við Horn til afla. Atli var heima og fáir menn aðrir.</p>
                    <p> Þorbjörn kom þar nær hádegi um daginn. Hann var einn í ferð og reið að
                        útidyrum. Aftur var hurð en öngvir menn úti. Þorbjörn drap á dyr og fór
                        síðan á bak húsum svo að mátti ekki sjá hann frá dyrunum heiman. Menn heyrðu
                        að barið var og gekk út kona ein. Þorbjörn hafði svip af konunni og lét ekki
                        sjá sig því að hann ætlaði annað að vinna. Hún kom í stofu. Atli spurði hvað
                        komið var. Hún kvaðst ekki hafa séð komið úti. Og er þau töluðu þetta þá
                        laust Þorbjörn mikið högg á dyrnar.</p>
                    <p> Þá mælti Atli: "Mig vill sjá finna og mun hann eiga erindið við mig hversu
                        þarft sem er."</p>
                    <p> Gekk hann þá fram og út í dyrnar. Hann sá öngvan úti. Væta var úti mikil og
                        því gekk hann eigi út og hélt sinni hendi í hvorn dyrastafinn og litast svo
                        um.</p>
                    <p> Í því bili snaraði Þorbjörn fram fyrir dyrnar og lagði tveim höndum til Atla
                        með spjótinu á honum miðjum svo stóð í gegnum hann.</p>
                    <p> Atli mælti við er hann fékk lagið: "Þau tíðkast hin breiðu spjótin," segir
                        hann.</p>
                    <p> Síðan féll hann fram á þröskuldinn. Þá komu fram konur er í stofunni höfðu
                        verið. Þær sáu að Atli var dauður. Þá var Þorbjörn á bak kominn og lýsti
                        víginu á hendur sér og reið heim eftir það.</p>
                    <p> Ásdís húsfreyja sendir eftir mönnum og var búið um lík Atla og var hann
                        jarðaður hjá föður sínum.</p>
                    <p> Hann var mjög harmdauður því hann hafði verið bæði vitur og vinsæll. Engi
                        komu fram fégjöld fyrir víg Atla enda beiddist engi bóta því að Grettir átti
                        eftirmálið ef hann kæmi út. Stóðu þessi mál kyrr um sumarið. Varð Þorbjörn
                        lítt þokkaður af þessu verki og sat þó um kyrrt í búi sínu. </p>
                </div>
                <div n="46" type="textpart" subtype="chapter">
                    <p> Þetta sumar er nú var frá sagt kom skip út fyrir þing á Gásum. Var þá sagt
                        frá ferðum Grettis. Þar með sögðu þeir um húsbrennuna. Við þessa sögu varð
                        Þórir í Garði afar reiður og þóttist hann þar að sonarhefndum sjá eiga sem
                        Grettir var. Reið Þórir með fjölmenni mikið og reifði á þingi brennumálið en
                        menn þóttust ekki kunna til að leggja meðan enginn var til svara. Þórir
                        kveðst ekki annað vilja en Grettir væri sekur ger um allt landið fyrir slík
                        óverkan.</p>
                    <p> Þá svarar Skafti lögsögumaður: "Víst er þetta illt verk ef svo er sem þetta
                        er sagt. Jafnan er hálfsögð saga ef einn segir því að fleiri eru þess fúsari
                        að færa þangað sem eigi ber betur ef tvennt er til. Nú mun eg eigi leggja
                        úrskurð á að Grettir sé sekur ger um þetta að svo gervu."</p>
                    <p> Þórir var maður héraðsríkur og höfðingi mikill en vinsæll af mörgu
                        stórmenni. Gekk hann að svo fast að öngu kom við um sýkn Grettis. Gerði
                        Þórir Gretti þá sekan um allt landið og var honum síðan þyngstur allra sinna
                        mótstöðumanna sem oft bar raun á. Hann lagði oftlega fé til höfuðs honum sem
                        öðrum skógarmönnum, og reið við það heim. Margir mæltu að þetta væri meir
                        gert af kappi en eftir lögum en þó stóð svo búið. Varð nú tíðindalaust fram
                        yfir miðsumar. </p>
                </div>
                <div n="47" type="textpart" subtype="chapter">
                    <p> Að áliðnu sumri kom Grettir Ásmundarson út í Hvítá í Borgarfirði. Fóru menn
                        til skips um héraðið. Þessi tíðindi komu öll senn til Grettis, það fyrst að
                        faðir hans var andaður, annað það að bróðir hans var veginn, það þriðja að
                        hann var sekur ger um allt landið.</p>
                    <p> Þá kvað Grettir vísu þessa:</p>

                    <lg>
                        <l>Allt kom senn að svinnum,</l>
                        <l>sekt mín, bragar tíni.</l>
                        <l>Föður skal drengr af dauða</l>
                        <l>drjúghljóðr og svo bróður.</l>
                        <l>Þó skal margr í morgun</l>
                        <l>mótrunnr Héðins snótar,</l>
                        <l>brjótr, um slíkar sútir,</l>
                        <l>sverðs, daprari verða.</l>
                    </lg>
                    <p> Svo segja menn að Grettir brygði öngvan veg skapi við þessar fréttir og var
                        jafnglaður sem áður. Nú sat Grettir við skip um hríð því að hann fékk öngvan
                        fararskjót sem honum gast að.</p>
                    <p> Sveinn hét maður er bjó að Bakka upp frá Þingnesi. Hann var góður bóndi og
                        kátur maður og kvað oft svo að gaman var að. Hann átti merhryssi eitt, brúnt
                        að lit, allra hrossa skjótast. Það kallaði Sveinn Söðulkollu.</p>
                    <p> Grettir fór eina nótt burt af Völlum því að hann vildi ekki að kaupmenn yrðu
                        varir við. Hann fékk sér svartan kufl og steypti utan yfir klæði og duldist
                        svo. Hann gekk upp hjá Þingnesi og svo upp til Bakka. Var þá ljóst orðið.
                        Hann sá brúnt hross við túnið og fór til og lagði við beisl, steig á bak og
                        reið upp með Hvítá og fyrir neðan Bæ og svo til Flókadalsár og svo upp á
                        götur fyrir ofan Kálfanes. Vinnumenn á Bakka stóðu upp í þann tíma og sögðu
                        til bónda að maðurinn var á bak kominn.</p>
                    <p> Hann stóð upp og brosti að og kvað þetta:</p>

                    <lg>
                        <l>Héðan reið á burt beiðir</l>
                        <l>barðéls, nærri garði</l>
                        <l>þjófr lét hönd um hrífa,</l>
                        <l>hjálmþollr, Söðulkollu.</l>
                        <l>Sjá mun Freyr að fleirum</l>
                        <l>fullsterkr svaðilverkum</l>
                        <l>Þundar skýs en þessu,</l>
                        <l>það er heldr að mér belldi.</l>
                    </lg>
                    <p> Síðan tók hann hest sinn og reið eftir. Grettir reið þar til er hann kom upp
                        fyrir bæinn á Kroppi. Þar fann hann mann er nefndist Halli og kvaðst fara
                        skyldu ofan til skips á Völlu.</p>
                    <p> Grettir kvað vísu:</p>

                    <lg>
                        <l>Segðu í breiðar byggðir,</l>
                        <l>bráðlyndr, að þú fyndir</l>
                        <l>uppi allt hjá Kroppi,</l>
                        <l>álmþollr, Söðulkollu.</l>
                        <l>Þar var staddr á steddu,</l>
                        <l>strjúk allmikinn, Halli,</l>
                        <l>drengr, sá er drýgir löngum</l>
                        <l>dufl, í svörtum kufli.</l>
                    </lg>
                    <p> Og nú skilja þeir og fór Halli ofan eftir götum og allt ofan að Kálfanesi
                        áður Sveinn kom á móti honum. Þeir kvöddust skjótt.</p>
                    <p> Þá kvað Sveinn:</p>

                    <lg>
                        <l>Sáttu, hvar reið hinn reitni,</l>
                        <l>raun er oss mikil, hrossi</l>
                        <l>slyttimákr, að slíku,</l>
                        <l>slægr frá næstum bæjum.</l>
                        <l>Héraðsmenn skulu hvinni</l>
                        <l>hefning fyrir það nefna.</l>
                        <l>Bera skal búk að hvoru</l>
                        <l>blán ef eg nái hánum.</l>
                    </lg>
                    <p> "Máttu það af því," kvað Halli, "eg fann þann mann er ríða kvaðst Söðulkollu
                        og bað mig það að segja ofan í byggðina og héraðið. Var sá mikill vexti og
                        var í sortum kufli."</p>
                    <p> "Eiga þykist hann mikið undir sér," kvað bóndi, "og skal eg vita hver hann
                        er" og reið síðan eftir honum.</p>
                    <p> Grettir kom í Deildartungu. Var þar úti kona.</p>
                    <p> Grettir fann hana að máli og kvað vísu:</p>

                    <lg>
                        <l>Færðu hafloga hirði,</l>
                        <l>hefir braut gripið lautar</l>
                        <l>áll, vel borin vella,</l>
                        <l>vigg, dís, gamanvísu.</l>
                        <l>Og vildi svo jöldu</l>
                        <l>Yggs líðgjafi ríða</l>
                        <l>æst að eg mun gista,</l>
                        <l>orðrakkr, að Gilsbakka.</l>
                    </lg>
                    <p> Konan nam vísuna. Hann reið eftir það leið sína.</p>
                    <p> Sveinn kom þar litlu síðar, og var hún eigi inn gengin, og þegar hann kom
                        kvað hann þetta:</p>

                    <lg>
                        <l>Hverr reið hóti fyrri</l>
                        <l>héðan í róstuveðri</l>
                        <l>hart á hrossi svörtu</l>
                        <l>hjörgráðs boði áðan.</l>
                        <l>Hann mun heldr að sönnu</l>
                        <l>hundeygr í dag undan,</l>
                        <l>djarfr er dáðum horfinn</l>
                        <l>drengr sjá, rekast lengi.</l>
                    </lg>
                    <p> Hún sagði þá slíkt sem henni var kennt.</p>
                    <p> Hann hugsaði vísuna og mælti: "Ei er ólíklegt að þessi maður sé eigi mín
                        leika en þó skal eg finna hann."</p>
                    <p> Reið hann nú eftir byggðinni. Sá jafnan hvor annars ferð. Veður var bæði
                        hvasst og vott. Grettir kom á Gilsbakka um daginn og er Grímur Þórhallsson
                        vissi það fagnaði hann honum harðla vel og bauð honum með sér að vera. Hann
                        þekkist það. Hann lét lausa Söðulkollu og sagði Grími hversu hún var til
                        komin.</p>
                    <p> Þá kom Sveinn og steig af baki og sá þar hross sitt. Hann kvað þetta:</p>

                    <lg>
                        <l>Hverr reið hryssu vorri?</l>
                        <l>Hver verðr raun á launum?</l>
                        <l>Hverr sá hvinn hið stærra?</l>
                        <l>Hvað mun kuflbúinn dufla?</l>
                    </lg>
                    <p> Grettir var þá farinn af vosklæðum sínum og heyrði stökuna:</p>

                    <lg>
                        <l>Heim reið eg hryssu að Grími.</l>
                        <l>Hann er gildr hjá kotmanni.</l>
                        <l>Þat mun eg launa litlu.</l>
                        <l>Láttu okkr vera sátta.</l>
                    </lg>
                    <p> "Satt skal jafnt vera," sagði bóndi, "og er fulllaunuð hrossreiðin."</p>
                    <p> Eftir það kvað hvor sínar vísur og kvaðst Grettir eigi mundu að finna við
                        það er hann átti eftir sínu að sjá. Var bóndi þar um nóttina og þeir báðir
                        og gerðu að þessu gaman mikið. Þetta kölluðu þeir Söðulkolluvísur. Um
                        morguninn reið bóndi heim og skildust þeir Grettir vel.</p>
                    <p> Grímur sagði Gretti marga hluti norðan úr Miðfirði þá sem gerst höfðu meðan
                        hann var utan og það að Atli var öngu bættur en uppgangur Þorbjarnar
                        öxnamegins var svo mikill að væri óvíst að Ásdís húsfreyja gæti setið á
                        Bjargi ef svo stæði.</p>
                    <p> Nú dvaldist Grettir fár nætur með Grími því að hann vildi að engin frétt
                        færi fyrir honum norður um heiðar.</p>
                    <p> Grímur bað hann vitja sín ef hann þyrfti ásjár við "en forðast mun eg lög,
                        að verða sekur um bjargir við þig."</p>
                    <p> Grettir kvað honum vel fara "en það er líkara að síðar muni meir við
                        þurfa."</p>
                    <p> Reið Grettir nú norður Tvídægru og svo til Bjargs og kom þar á náttarþeli.
                        Var fólk allt í svefni utan móðir hans. Hann gekk á bak húsum og þær dyr er
                        þar voru því að honum voru þar kunnig göng og svo til skála og að rekkju
                        móður sinnar og þreifaðist fyrst fyrir. Hún spurði hver þar væri. Grettir
                        sagði til sín.</p>
                    <p> Hún settist þá upp og hvarf til hans og blés við mæðilega og mælti:</p>
                    <p> "Ver velkominn frændi," sagði hún, "en svipul verður mér sonaeignin. Er sá
                        nú drepinn er mér var þarfastur en þú útlægur ger og óbótamaður en hinn
                        þriðji er svo ungur að ekki má að hafast."</p>
                    <p> "Það er fornt mál", segir Grettir, "að svo skal böl bæta að bíða annað
                        meira. En fleira er mönnum til hugganar en fébætur einar og er það líkast að
                        hefnt verði Atla. En það er til mín kemur þá munu þar ýmsir sínum hlut
                        fegnir er vér eigumst við."</p>
                    <p> Hún kvað það eigi ólíklegt. Var Grettir þar nú um hríð á fárra manna vitorði
                        og fréttist fyrir um atferli héraðsmanna. Höfðu menn ekki spurt til þess að
                        Grettir væri kominn til Miðfjarðar. Hann spurði að Þorbjörn öxnamegin var
                        heima og var fámennt hjá honum. Þetta var eftir túnannir. </p>
                </div>
                <div n="48" type="textpart" subtype="chapter">
                    <p> Einn veðurdag góðan reið Grettir vestur yfir hálsa til Þóroddsstaða. Hann
                        kom þar nærri hádegi og drap á dyr. Konur gengu út og heilsuðu honum. Þær
                        kenndu hann ekki. Hann spurði að Þorbirni. Þær sögðu hann farinn á engjar að
                        binda hey og með honum son hans sextán vetra gamlan er Arnór hét. Þorbjörn
                        var starfsmaður mikill og var nær aldrei iðjulaus. Og er Grettir hafði þetta
                        spurt bað hann þær vel lifa og reið á burt og fram á veginn til Reykja.</p>
                    <p> Þar gengur ein mýri ofan úr hálsinum og var þar á slátta mikil og hafði
                        Þorbjörn látið slá þar mikið hey og var þá fullþurrt. Ætlaði hann það heim
                        að binda og sveinninn með honum en kona tók rökin. Grettir reið nú neðan á
                        teiginn en þeir feðgarnir voru ofar og höfðu bundið eina klyf en voru þá að
                        annarri. Þorbjörn hafði sett skjöld sinn og sverð við klyfina en sveinninn
                        hafði handöxi hjá sér.</p>
                    <p> Þorbjörn sá manninn og mælti við sveininn: "Maður ríður þar að okkur og
                        skulum við hætta að binda heyið og vita hvað hann vill" og svo gerðu
                        þeir.</p>
                    <p> Grettir steig af baki. Hann hafði hjálm á höfði og gyrður saxinu og spjót
                        mikið í hendi og öngvir krókarnir á og var silfurrekinn falurinn á. Hann
                        settist niður og drap úr geirnaglann því að hann vildi eigi að Þorbjörn
                        mætti aftur senda.</p>
                    <p> Þá mælti Þorbjörn: "Þetta er mikill maður og eigi kann eg mann á velli að
                        sjá ef það er eigi Grettir Ásmundarson og mun hann eiga ærnar sakir við oss.
                        Og verðum við rösklega og látum öngvan bilbug á okkur sjá. Skulum við fara
                        að með ráðum og mun eg ganga að honum framan og sjá hversu til tekst með
                        okkur því að eg treysti mér við hvern mann ef eg á einum að mæta. En þú gakk
                        á bak honum og högg tveim höndum í milli herða honum með öxinni. Þarftu eigi
                        að varast að hann geri þér mein síðan er hann snýr baki að þér."</p>
                    <p> Öngvan hafði Þorbjörn hjálm og hvorgi þeirra. Grettir gekk á mýrina og þegar
                        hann kemur í skotmál við þá skaut hann spjóti að Þorbirni. En það var
                        lausara á skaftinu en hann ætlaði og geigaði á flauginni og hljóp af
                        skaftinu og niður í jörðina. Þorbjörn tók skjöldinn og setti fyrir sig en
                        brá sverðinu og sneri á móti Gretti er hann kenndi hann. Grettir brá þá
                        saxinu og sveipaði því til nokkuð svo að hann sá hvar pilturinn stóð á baki
                        honum og því hafði hann sig lausan við. Er hann sá að pilturinn var kominn í
                        höggfæri við sig þá reiddi hann hátt saxið. Laust hann bakkanum saxins í
                        höfuð Arnóri svo hart að hausinn brotnaði og var það hans bani. Þá hljóp
                        Þorbjörn mót Gretti og hjó til hans en hann brá við buklara hinni vinstri
                        hendi og bar af sér en hann hjó fram saxinu og klauf skjöldinn af Þorbirni
                        og kom saxið í höfuðið honum svo hart að í heilanum stóð og féll hann af
                        þessu dauður niður. Ekki veitti Grettir þeim fleiri áverka. Leitaði hann þá
                        að spjóti sínu og fann eigi. Gekk hann þá til hests síns og reið út til
                        Reykja og lýsti þar vígunum.</p>
                    <p> Kona sú er var á engiteignum sá á vígin. Hljóp hún þá heim felmsfull og
                        sagði að Þorbjörn var veginn og þeir báðir feðgar. Þetta kom mjög á þá óvara
                        er heima voru því að engi vissi um ferðir Grettis. Var þá sent eftir mönnum
                        á næstu bæi. Kom þar brátt margt manna, færðu líkin til kirkju. Þóroddur
                        drápustúfur tók við eftirmáli um vígin og hafði hann þegar flokk uppi.</p>
                    <p> Grettir reið heim til Bjargs og fann móður sína og sagði þenna atburð.</p>
                    <p> Hún varð glöð við þetta og kvað hann nú hafa líkst í ætt Vatnsdæla "en þó
                        mun þetta upphaf og undirrót sekta þinna. Veit eg það víst að þú mátt ekki
                        hér langvistum vera sakir frænda Þorbjarnar en þó mega þeir nú vita að þér
                        kann mikið að þykja."</p>
                    <p> Grettir kvað þá vísu:</p>

                    <lg>
                        <l>Varð í Veðrafirði</l>
                        <l>vopnsóttr í byr Þróttar,</l>
                        <l>æst fór arfs og gneista</l>
                        <l>afl, fangvinr Hafla.</l>
                        <l>Nú er ósjötlað Atla</l>
                        <l>andrán þegar hánum,</l>
                        <l>dauðr hné hann fyrr að fríðri</l>
                        <l>fold, maklega goldið.</l>
                    </lg>
                    <p> Ásdís húsfreyja kvað satt vera "en eigi veit eg hvað er þú ætlar nú til ráða
                        að taka."</p>
                    <p> Grettir kvaðst nú mundu leita til vina sinna og frænda vestur til sveita "en
                        engi vandræði skal þér af mér leiða," segir hann.</p>
                    <p> Bjóst hann þá til ferðar og skildu þau mæðgin með kærleikum. Fór hann fyrst
                        til Mela í Hrútafjörð og sagði Gamla mági sínum allt það sem til hafði borið
                        um vígið Þorbjörns.</p>
                    <p> Gamli bað að hann skyldi flýta sér úr Hrútafirði "meðan þeir halda
                        flokkinum, frændur Þorbjarnar. En veita skulum vér þér að eftirmáli um víg
                        Atla slíkt er vér megum."</p>
                    <p> Eftir það reið Grettir vestur yfir Laxárdalsheiði og létti eigi fyrri en
                        hann kom í Ljárskóga til Þorsteins Kuggasonar og dvaldist þar lengi um
                        haustið. </p>
                </div>
                <div n="49" type="textpart" subtype="chapter">
                    <p> Þóroddur drápustúfur fréttist fyrir hver að vegið mundi hafa Þorbjörn og þá
                        feðga. Og er þeir komu til Reykja var þeim sagt að Grettir hefði þar komið
                        og lýst vígunum á hendur sér. Þóroddur þóttist nú sjá hversu farið hafði.
                        Fór hann þá til Bjargs og var þar mart manna fyrir og spurði hvort Grettir
                        væri þar.</p>
                    <p> Húsfreyja sagði að hann hafði á burt riðið og hún færi hann ekki í fylgsni
                        "ef hann væri hér. Munuð þér nú vel við una að svo búið standi. Var ekki
                        ofhefnt fyrir víg Atla þó að þetta kæmi fyrir. Spurðuð þér ekki að þótt eg
                        hefði skapraun af því. Er nú og vel þó svo standi."</p>
                    <p> Riðu þeir þá heim og þótti ekki hægt til aðgerða.</p>
                    <p> Spjótið það sem Grettir hafði týnt fannst ekki fyrr en í þeirra manna minnum
                        er nú lifa. Það spjót fannst á ofanverðum dögum Sturlu lögmanns Þórðarsonar
                        og í þeirri mýri er Þorbjörn féll og heitir þar nú Spjótsmýri. Og hafa menn
                        það til merkja að Þorbjörn hefði þar drepinn verið þótt í sumum stöðum segi
                        að hann hafi á Miðfitjum drepinn verið.</p>
                    <p> Þeir frændur spyrja að Grettir var í Ljárskógum. Söfnuðu þeir þá mönnum
                        saman og ætluðu til Ljárskóga. En er Gamli varð þess var frá Melum gerði
                        hann þeim Þorsteini og Gretti vissu um ferðir Hrútfirðinga.</p>
                    <p> Og er Þorsteinn varð þess var sendi hann Gretti inn í Tungu til Snorra goða
                        því að þá var málfriður með þeim og lagði hann það til ráðs með Gretti að
                        hann beiddi Snorra ásjá. En ef hann yrði eigi við bað hann Gretti fara
                        vestur á Reykjahóla til Þorgils Arasonar "og mun hann við þér taka í vetur.
                        Hafst við í Vestfjörðum þar til sem sjötlast þessi málaferli."</p>
                    <p> Grettir kvaðst hans ráðum hlíta mundu. Reið hann þá inn í Tungu og fann
                        Snorra goða að máli og beiddi hann viðtöku.</p>
                    <p> Snorri svarar: "Eg gerist nú gamall maður og nenni eg nú ekki að halda seka
                        menn ef mig rekur öngva nauðsyn til. Eða hvað bar nú til er öldungurinn
                        vísaði þér nú frá sér?"</p>
                    <p> Grettir kvað Þorstein oft hafa vel til sín gert "en fleira mun nú við þurfa
                        en hans eins ef duga skal."</p>
                    <p> Snorri mælti: "Til mun eg leggja orð mín ef þér mætti lið að verða en annars
                        staðar skaltu til leita um vistaferli þín en hjá mér."</p>
                    <p> Skildu þeir að svo mæltu. Sneri Grettir þá vestur til Reykjaness.
                        Hrútfirðingar komust með flokk sinn á Sámsstaði. Þá fréttu þeir að Grettir
                        var burt úr Ljárskógum og hurfu þar aftur. </p>
                </div>
                <div n="50" type="textpart" subtype="chapter">
                    <p> Grettir kom á Reykjahóla nær veturnóttum og beiddi Þorgils veturvistar.</p>
                    <p> Þorgils sagði að honum væri til reiðu matur sem öðrum frjálsum mönnum "en
                        ekki er hér vönd vistargerð."</p>
                    <p> Grettir kvaðst ekki um það vanda.</p>
                    <p> "Er hér enn annar hlutur til vandhæfa," segir Þorgils. "Þeir menn ætla hér
                        til vistar er mikið þykja vanstilltir, sem eru þeir fóstbræður Þorgeir og
                        Þormóður. Veit eg eigi hversu yður hentar saman að vera en þeirra vist skal
                        hér jafnan vera er þeir vilja. Nú máttu vera hér ef þú vilt en öngum yður
                        skal duga að eiga illt við annan."</p>
                    <p> Grettir sagði að hann mundi á öngvan mann leita fyrri og einkanlega ef bóndi
                        vildi svo.</p>
                    <p> Litlu síðar komu þeir fóstbræður heim. Ekki féll blítt á með þeim Þorgeiri
                        og Gretti en Þormóður lét sér vel fara. Þorgils bóndi sagði þeim fóstbræðrum
                        allt slíkt sem hann sagði Gretti en þeir gerðu svo mikil metorð hans að
                        hvorigir lögðu öðrum öfugt orð en þó fóru ekki þykkjur þeirra saman. Leið nú
                        svo öndverður veturinn af.</p>
                    <p> Það segja menn að Þorgils bóndi átti eyjar þær sem Ólafseyjar heita. Þær
                        liggja út á firðinum, hálfa aðra viku undan Reykjanesi. Þar átti Þorgils
                        bóndi uxa góðan og hafði eigi sóttur orðið um haustið. Talaði Þorgils um
                        jafnan að hann vildi ná honum fyrir jólin.</p>
                    <p> Það var einn dag er þeir fóstbræður bjuggust til að sækja uxann ef þeim
                        fengist hinn þriðji maðurinn til liðs. Grettir bauð að fara með þeim en þeir
                        létu vel yfir því, fara síðan þrír á teinæringi. Veður var kalt og lék á
                        norðan. Skipið stóð í Hvalshaushólmi. Sigldu þeir út og græddist heldur
                        vindurinn, komu við eyjarnar og tóku uxann.</p>
                    <p> Þá spurði Grettir hvort þeir vildu heldur leggja út uxann eða halda skipinu
                        því að brim nokkuð var við eyna. Þeir báðu hann halda skipinu. Hann stóð við
                        mitt skipið á það borð er frá landi horfði, tók honum sjórinn undir
                        herðablöðin, og hélt svo að hvergi sveif. Þorgeir tók upp uxann aftan en
                        Þormóður framan og hófu svo út í skipið, settust síðan til róðrar. Reri
                        Þormóður í hálsi en Þorgeir í fyrirrúmi en Grettir í skut og héldu inn á
                        flóann. Og er þeir komu inn fyrir Hafraklett styrmdi þá að þeim.</p>
                    <p> Þá mælti Þorgeir: "Frýr nú skuturinn skriðar."</p>
                    <p> Grettir mælti: "Eigi skal skuturinn eftir liggja ef allvel er róið í
                        fram."</p>
                    <p> Þorgeir féll þá svo fast á árar að af gengu báðir háirnir.</p>
                    <p> Þá mælti hann: "Legg þú til Grettir meðan að eg bæti að háunum."</p>
                    <p> Grettir dró þá fast árarnar meðan Þorgeir bætti að háunum. En er Þorgeir tók
                        að róa höfðu svo lúist árarnar að Grettir hristi þær í sundur á borðinu.
                        Þormóður kvað betra að róa minna og brjóta ekki. Grettir þreif erði tvö er
                        lágu í skipinu og rak borur stórar á borðstokkunum og reri svo sterklega að
                        brakaði í hverju tré. En með því að skip var gott en heldur menn í röskvara
                        lagi þá náðu þeir Hvalshaushólm.</p>
                    <p> Grettir spyr hvort þeir vildu heldur fara heim með uxann eða setja upp
                        skipið. Þeir kjöru heldur að setja upp skipið og settu þeir upp með öllum
                        sjónum þeim sem í var og jöklinum en það var mjög sýlt. En Grettir leiddi
                        uxann og var hann mjög stirður í böndunum en allfeitur. Varð honum mjög
                        mætt. En þá er hann kom neðan hjá Tittlingsstöðum þraut uxann gönguna.</p>
                    <p> Þeir fóstbræður gengu til húss því að hvorigir vildu veita öðrum að sínu
                        hlutverki. Þorgils spyr að Gretti en þeir sögðu hvar þeir höfðu skilið. Hann
                        sendi þá menn á móti honum og er þeir komu ofan undir Hellishóla sáu þeir
                        hvar maður fór í móti þeim og hafði naut á baki og var þar kominn Grettir og
                        bar þá uxann. Undruðust þá allir hversu mikið hann gat orkað. Lék Þorgeiri
                        næsta öfund á um afl Grettis.</p>
                    <p> Það var einn dag nokkuð eftir jól að Grettir fór í laug einn saman.</p>
                    <p> Þorgeir vissi það og mælti við Þormóð: "Förum við til og vitum hversu Gretti
                        bregður við ef eg ræð á hann, þá er hann fer frá lauginni."</p>
                    <p> "Ekki er mér um það," sagði Þormóður, "og muntu ekki gott fá af honum."</p>
                    <p> "Fara vil eg þó," sagði Þorgeir.</p>
                    <p> Snýr hann nú ofan á brekkuna og bar hátt öxina.</p>
                    <p> Grettir gekk þá neðan frá lauginni og er þeir fundust mælti Þorgeir: "Er það
                        satt Grettir," sagði hann, "að þú hefir það mælt að þú skyldir aldrei renna
                        fyrir einum?"</p>
                    <p> "Eigi veit eg það svo víst," sagði Grettir, "en skammt hefi eg fyrir þér
                        runnið," kvað Grettir.</p>
                    <p> Þorgeir reiddi þá upp öxina. Í því hljóp Grettir undir Þorgeir og færði hann
                        niður allmikið fall.</p>
                    <p> Þorgeir mælti þá til Þormóðar: "Skaltu standa hjá er fjandi sjá drepur mig
                        undir sér?"</p>
                    <p> Þormóður þreif þá í fætur Gretti og ætlaði að draga hann ofan af Þorgeiri og
                        fékk ekki að gert. Hann var gyrður saxi og ætlaði að bregða. Þá kom Þorgils
                        bóndi að og bað þá vera spaka og fást ekki við Gretti. Þeir gerðu svo og
                        sneru þessu í gaman. Ekki áttust þeir fleira við svo að getið sé. Þótti
                        mönnum Þorgils mikla gæfu til hafa borið að stilla slíka ofstopamenn. En er
                        vora tók fóru þeir á burt allir.</p>
                    <p> Grettir fór inn til Þorskafjarðar. Var hann spurður að hversu honum hefði
                        líkað vistargerðin eða veturvistin á Reykjahólum.</p>
                    <p> Hann svarar: "Þar hefi eg svo verið að eg hefi jafnan mínum mat orðið
                        fegnastur þá er eg náði honum."</p>
                    <p> Fór hann síðan vestur yfir heiðar. </p>
                </div>
                <div n="51" type="textpart" subtype="chapter">
                    <p> Þorgils Arason reið til þings með fjölmenni. Kom þar allt stórmenni um
                        landið. Brátt fundust þeir Skafti lögmaður og tóku tal með sér.</p>
                    <p> Þá mælti Skafti: "Er það satt Þorgils að þú hefir haldið þá þrjá menn í
                        vetur er mestir ójafnaðarmenn þykja vera og þó allir sekir og stillt þá svo
                        að enginn hefir öðrum mein gert?"</p>
                    <p> Þorgils segir að það var satt.</p>
                    <p> Skafti mælti: "Mikill höfðingsskapur er slíkt. Eða hversu þykir hver þeirra
                        skapi farinn eða hver hreystimaður hver þeirra mun vera?"</p>
                    <p> Þorgils segir: "Alla ætla eg þá fullröskva til hugar en þeir eru tveir að eg
                        ætla hræðast kunna. Er það þó ólíkt því að Þormóður er maður guðhræddur og
                        trúmaður mikill en Grettir er svo myrkfælinn að hann þorir hvergi að fara
                        þegar að myrkva tekur ef hann gerði eftir skapi sínu. En Þorgeir frænda minn
                        hygg eg ekki hræðast kunna."</p>
                    <p> "Svo mun hver skapi farinn sem þú segir," segir Skafti.</p>
                    <p> Skildu þeir svo talið.</p>
                    <p> Á þessu alþingi kærði Þóroddur drápustúfur um víg Þorbjarnar öxnamegins því
                        að hann hafði eigi fram komið á Húnavatnsþingi fyrir frændum Atla. Hugði
                        hann að hér mundi hans mál síður fyrir borð borið. Þeir frændur Atla sóttu
                        Skafta að málinu en hann kvaðst sjá lögvörn í því svo að þar mundu fullar
                        fébætur fyrir koma.</p>
                    <p> Síðan voru málin í gerð lagin og var það flestra ætlan að vígin mundu á
                        standast, Atla og Þorbjarnar. En er Skafti vissi það gekk hann til
                        gerðarmanna og spurði hvaðan þeir tóku það. Þeir kölluðu þá jafna bændur er
                        vegnir voru.</p>
                    <p> Skafti spyr: "Hvort var fyrr, Grettir sekur ger eða Atli var veginn?"</p>
                    <p> En er það var reiknað þá varð það viku munur er Grettir var sekur ger á
                        alþingi en hitt varð þegar eftir þingið.</p>
                    <p> Skafti mælti: "Það grunaði mig að yður mundi yfir sjást um málatilbúnaðinn
                        að þér hélduð þann aðila er sekur var áður og hvorki mátti sín mál verja né
                        sækja. Nú segi eg Gretti ekki eiga að gera með vígsmálinu og taki eftirmál
                        sá sem næstur er að lögum."</p>
                    <p> Þá mælti Þóroddur drápustúfur: "Hver skal þá svara víginu Þorbjörns bróður
                        míns?"</p>
                    <p> "Sjáið þér sjálfir fyrir því," segir Skafti, "en ekki munu frændur Grettis
                        ausa fé fyrir hann eða verk hans ef honum kaupist enginn friður."</p>
                    <p> Og er þess varð var Þorvaldur Ásgeirsson að Grettir var af sagður
                        eftirmálinu leituðu þeir þá eftir hverjir næstir voru. Urðu þá skyldastir
                        þeir Skeggi son Gamla að Melum og Óspakur son Glúms af Eyri úr Bitru. Þeir
                        voru báðir kappsmenn miklir og framgjarnir. Varð Þóroddur nú að lúka bætur
                        fyrir víg Atla. Var það tvö hundruð silfurs.</p>
                    <p> Þá lagði til Snorri goði: "Viljið þér nú Hrútfirðingar," sagði hann, "að
                        niður falli fégjald þetta og verði Grettir sýkn því að eg ætla að hann verði
                        sárbeittur í sektinni?"</p>
                    <p> Þeir frændur Grettis tóku vel undir það og sögðust aldrei hirða um fé ef
                        hann fengi frið og frelsi. Þóroddur kvaðst sjá að hans hlutur varð erfiður
                        og lést þenna mundu upp taka fyrir sína hönd.</p>
                    <p> Snorri bað þá vita áður hvort Þórir úr Garði vildi leyfi til leggja að
                        Grettir yrði sýkn. En er hann varð þess vís brást hann reiður við og kvað
                        Gretti aldrei skyldu úr sektum ganga eða komast "og að firr að hann verði
                        sýkn," sagði hann, "að meira fé skyldi leggja til höfuðs honum en nokkurum
                        öðrum skógarmönnum."</p>
                    <p> En er hann tók þetta svo þvert varð ekki af sýknuninni. Tóku þeir Gamli féið
                        til sín og varðveittu en Þóroddur drápustúfur fékk öngvar bætur eftir
                        Þorbjörn bróður sinn. Lögðu þeir Þórir þá báðir fé til höfuðs Gretti, þrjár
                        merkur silfurs hvor þeirra. Það þótti mönnum nýlunda því að aldrei hafði
                        verið meira lagt en þrjár merkur. Snorri kvað þetta óviturlegt að bekkjast
                        til að hafa þann mann í sektum er svo miklu illu mætti orka og kvað þess
                        margan gjalda mundu. Skildu menn við það og riðu heim af þinginu. </p>
                </div>
                <div n="52" type="textpart" subtype="chapter">
                    <p> Þá er Grettir kom yfir Þorskafjarðarheiði í Langadal lét hann sópa greipur
                        um eignir smábænda og hafði af hverjum það er kallaði. Tók hann af hverjum
                        vopn en sumum klæði. Gengu þeir mjög misjafnt af en allir sögðust nauðgir
                        láta þegar hann var á brottu.</p>
                    <p> Þá bjó í Vatnsfirði Vermundur hinn mjóvi bróðir Víga-Styrs. Hann átti
                        Þorbjörgu dóttur Ólafs pá Höskuldssonar. Hún var kölluð Þorbjörg hin
                        digra.</p>
                    <p> Vermundur var þenna tíma til þings riðinn er Grettir var í Langadal. Hann
                        fór ofan yfir háls til Laugabóls. Þar bjó sá maður er Helgi hét. Hann var
                        þar helst fyrir bændum. Þaðan hafði Grettir góðan hest er bóndi átti. Þaðan
                        fór hann inn til Gervidals. Þar bjó sá maður er Þorkell hét. Hann var vel
                        birgur að kosti og þó lítilmenni. Hafði Grettir þaðan slíkt er hann vildi og
                        þorði Þorkell ekki að að finna eða á að halda. Þaðan fór Grettir til Eyrar
                        og svo út þeim megin fjarðar og hafði af hverjum bæði vistir og klæði og
                        gerði mörgum harðleikið og þótti flestum þungt undir að búa.</p>
                    <p> Grettir fór nú djarflega og hafði enginn varðhöld á sér. Hann fór nú uns er
                        hann kom í Vatnsfjarðardal og fór þar til sels. Dvaldist hann þar margar
                        nætur og lá þar í skógum og svaf og hugði ekki að sér.</p>
                    <p> En er smalamenn vissu það fóru þeir til bæjar og sögðu að sá dólgur væri
                        kominn í byggðina að þeim þótti ekki dæll viðfangs. Söfnuðust þá bændur
                        saman og höfðu þrjá tigu manna. Leyndust þeir í skóginum svo að Grettir
                        vissi ekki til og létu smalamenn halda njósnum nær færi gæfi á Gretti en þó
                        vissu þeir ógjörla hver maðurinn var.</p>
                    <p> Nú bar svo til einn dag þá er Grettir lá og svaf að bændur komu að honum. Og
                        er þeir sáu hann áttu þeir ráðagerð um hversu þeir skyldu taka hann svo að
                        minnst yrði manntjón í og skipuðu til að tíu skyldu á hann hlaupa en sumir
                        skyldu bera bönd að fótunum. Þeir gerðu nú svo og fleygðu sér ofan á hann en
                        Grettir brá við svo hart að þeir hrutu af honum en hann komst á kné og í því
                        gátu þeir kastað böndum á hann og fætur honum. Þá spyrnti Grettir svo fast
                        við eyrun á tveimur að þeir lágu í roti. Nú hljóp á hann hver að öðrum en
                        hann ruddist um fast og lengi en þó gátu þeir hlaðið honum um síðir og bundu
                        hann.</p>
                    <p> Eftir það áttu þeir um að tala hversu við hann skyldi gera. Báðu þeir Helga
                        af Laugabóli taka við honum og annast hann þar til að Vermundur kæmi heim af
                        þingi.</p>
                    <p> Hann svarar að "annað ætla eg mér þarfara en láta húskarla mína sitja yfir
                        honum því að eg á lönd erfið og kemur hann aldrei í mína ferð."</p>
                    <p> Þá báðu þeir Þorkel í Gervidal við honum að taka, kváðu hann vera
                        nógtarmann.</p>
                    <p> Þorkell mælti í móti og kvað öngvan kost á því "þar sem eg ligg einn í húsi
                        og kerling mín en hvar fjarri öðrum mönnum og komið þér ekki þeim kassa á
                        mig," segir hann.</p>
                    <p> "Þú, Þórálfur á Eyri," sögðu þeir, "tak við Gretti og ger til hans vel um
                        þingið ella fær þú hann af þér til næsta bæjar og ábyrgst að hann verði ekki
                        laus. Set hann svo bundinn niður sem nú tekur þú við honum."</p>
                    <p> Hann svarar: "Ekki vil eg við Gretti taka því að eg hefi hvorki til föng né
                        fé að halda hann. Hefir hann og ekki á minni jörðu tekinn verið. Líst mér
                        heldur vandræði en virðing við honum að taka eða gera mikið með honum og
                        hann kemur aldrei í mín hús inn."</p>
                    <p> Eftir það leituðu þeir við hvern bónda og mæltu allir í móti. Og eftir þessu
                        viðtali þeirra hafa kátir menn sett fræði það er Grettisfærsla hét og aukið
                        þar í kátlegum orðum til gamans mönnum.</p>
                    <p> En er þeir höfðu þetta talað lengi þá kom það ásamt með þeim að þeir mundu
                        eigi gera happ sitt að óhappi og fóru til og reistu gálga þar þegar í
                        skóginum og ætluðu hengja Gretti og hlömmuðu nú mjög yfir þessu.</p>
                    <p> Þá sáu þeir ríða þrjá menn neðan eftir dalnum. Var einn í litklæðum. Þeir
                        gátu að mundi Þorbjörg húsfreyja úr Vatnsfirði og svo var. Ætlaði hún til
                        sels. Hún var skörungur mikill og forvitur. Hún hafði héraðsstjórn og
                        skipaði öllum málum þegar Vermundur var eigi heima.</p>
                    <p> Hún veik þangað að sem mannfundurinn var og var hún af baki tekin. Bændur
                        fögnuðu henni vel.</p>
                    <p> Hún mælti þá: "Hvað þingi hafið þér eða hver er þessi hinn hálsdigri er hér
                        situr í böndum?"</p>
                    <p> Grettir nefndi sig og heilsaði henni.</p>
                    <p> Hún svarar: "Hvað rak þig til þess Grettir," sagði hún, "að þú vildir gera
                        hér óspektir þingmönnum mínum?"</p>
                    <p> "Eigi má nú við öllu sjá. Vera varð eg nokkur."</p>
                    <p> "Slíkt er mikið gæfuleysi," segir hún, "að vesalmenni þessi skyldu taka þig
                        svo að ekki lagðist fyrir þig. Eða hvað ætlið þér nú af honum að gera?"</p>
                    <p> Bændur sögðu henni að þeir ætluðu að festa hann á gálga fyrir óspektir
                        sínar.</p>
                    <p> Hún svarar: "Vera má að Grettir hafi sakir til þess en ofráð mun það verða
                        yður Ísfirðingum að taka Grettir af lífi því að hann er maður frægur og
                        stórættaður þó að hann sé eigi gæfumaður. Eða hvað viltu nú vinna til lífs
                        þér Grettir ef eg gef þér líf?"</p>
                    <p> Hann svarar: "Hvað mælir þú til?"</p>
                    <p> "Þú skalt vinna eið," sagði hún, "að gera öngvar óspektir hér um Ísafjörð.
                        Öngum skaltu hefna þeim sem í aðför hafa verið að taka þig."</p>
                    <p> Grettir kvað hana ráða. Síðan var hann leystur. Og þá kvaðst hann mest
                        bundist hafa að sínu skaplyndi að hann sló þá eigi er þeir hældust við hann.
                        Þorbjörg bað hann fara heim með sér og fékk honum hest til reiðar. Fór hann
                        þá heim í Vatnsfjörð og beið þar til þess er Vermundur kom heim og gerði
                        húsfreyja vel við hann. Varð hún af þessu mjög fræg víða um sveitir.</p>
                    <p> Vermundur var ófrýnn er hann kom heim og spurði því Grettir væri þar.
                        Þorbjörg sagði allt sem farið hafði með þeim Ísfirðingum.</p>
                    <p> "Hvers naut hann að því," sagði Vermundur, "er þú gafst honum líf?"</p>
                    <p> "Margar greinir voru til þess," sagði Þorbjörg. "Það fyrst," segir hún, "að
                        þú munt þykja meiri höfðingi en áður er þú áttir þá konu er slíkt þorði að
                        gera. Þá mundi það og ætla Hrefna frændkona hans að eg mundi eigi láta drepa
                        hann. Það hið þriðja að hann er hinn mesti afreksmaður í mörgum
                        greinum."</p>
                    <p> "Vitur kona ertu," sagði Vermundur, "í flestu og haf þökk fyrir."</p>
                    <p> Þá mælti hann til Grettis: "Lítið lagðist nú fyrir þig, þvílíkur garpur sem
                        þú ert, er vesalmenni skyldu taka þig og fer svo jafnan óeirðarmönnum."</p>
                    <p> Grettir kvað þá vísu þessa:</p>

                    <lg>
                        <l>Mitt var gilt</l>
                        <l>gæfuleysi</l>
                        <l>í marþaks</l>
                        <l>miðjum firði</l>
                        <l>er gamlir</l>
                        <l>grísir skyldu</l>
                        <l>halda mér</l>
                        <l>að höfuðbeinum.</l>
                    </lg>
                    <p> "Hvað vildu þeir af þér gera," kvað Vermundur, "þá er þeir höfðu tekið
                        þig?"</p>
                    <p> Grettir kvað:</p>

                    <lg>
                        <l>Sögðu mér,</l>
                        <l>þau er Sigar veitti,</l>
                        <l>mægða laun</l>
                        <l>margir hæfa</l>
                        <l>uns lofgróinn</l>
                        <l>laufi sæmdar</l>
                        <l>reynirunn</l>
                        <l>rekkar fundu.</l>
                    </lg>
                    <p> Vermundur mælti: "Hvort mundu þeir hafa hengt þig ef þeir einir hefðu um
                        vélt?"</p>

                    <lg>
                        <l>Myndi eg sjálfr</l>
                        <l>í snöru egnda</l>
                        <l>helsti brátt</l>
                        <l>höfði stinga</l>
                        <l>ef Þorbjörg</l>
                        <l>þessu skáldi,</l>
                        <l>hún er allsnotr,</l>
                        <l>eigi byrgi.</l>
                    </lg>
                    <p> Vermundur mælti: "Hvort bauð hún þér til sín?"</p>
                    <p> Grettir svaraði:</p>

                    <lg>
                        <l>Mig bað hjálp</l>
                        <l>handa tveggja</l>
                        <l>Sifjar vers</l>
                        <l>með sér fara.</l>
                        <l>Sú, gaf þveng</l>
                        <l>Þundar beðju</l>
                        <l>góðan hest,</l>
                        <l>er mig gæddi friði.</l>
                    </lg>
                    <p> "Mikil mun verða ævi þín og erfið," segir Vermundur, "og er þér kennt að
                        varast óvini þína. En ekki nenni eg að halda þig og hafa þar fyrir þykkju
                        margra ríkra manna. Er þér enn best að leita til frænda þinna en fáir munu
                        verða til að taka þig ef öðru mega við koma. Ertu og ekki auðkvæður til
                        fylgdar við flesta menn."</p>
                    <p> Grettir var í Vatnsfirði nokkura hríð og fór þaðan til Vestfjarða og leitaði
                        til margra göfugra manna og bar jafnan eitthvert við það er engi tók við
                        honum. </p>
                </div>
                <div n="53" type="textpart" subtype="chapter">
                    <p> Um haustið er á leið sneri Grettir aftur hið syðra og léttir eigi fyrr en
                        hann kom í Ljárskóga til Þorsteins Kuggasonar frænda síns og þar var vel við
                        honum tekið. Bauð Þorsteinn honum með sér að vera um veturinn og það
                        þekktist hann.</p>
                    <p> Þorsteinn var iðjumaður mikill og smiður og hélt mönnum mjög til starfa.
                        Grettir var lítill verklundarmaður og því fór lítt skap þeirra saman.
                        Þorsteinn hafði látið gera kirkju á bæ sínum. Hann lét brú gera heiman frá
                        bænum. Hún var ger með hagleik miklum. En utan í brúnni, undir ásunum þeim
                        er upp héldu brúnni, var gert með hringum, og dynbjöllur, svo að heyrði yfir
                        til Skarfsstaða, hálfa viku sjóvar, ef gengið var um brúna, svo hristust
                        hringarnir. Hafði Þorsteinn mikinn starfa fyrir þessari smíð því að hann var
                        járngerðarmaður mikill. Grettir var atgangsmikill að drepa járnið en nennti
                        misjafnt en þó var hann spakur um veturinn svo að ekki bar til frásagnar. En
                        er Hrútfirðingar frétta að Grettir var með Þorsteini höfðu þeir flokk uppi
                        er vora tók.</p>
                    <p> En Þorsteinn frétti það. Sagði hann Gretti að hann leitaði sér annars hælis
                        en vera þar "því að eg sé að þú vilt ekki starfa en mér henta ekki þeir menn
                        sem eigi vinna."</p>
                    <p> "Hvert vísar þú mér þá?" segir Grettir.</p>
                    <p> Þorsteinn bað hann fara suður um land og finna frændur sína "en vitja mín ef
                        þeir duga eigi þér."</p>
                    <p> Grettir gerði nú svo að hann fór suður til Borgarfjarðar á fund Gríms
                        Þórhallssonar og dvaldist þar fram yfir þing. Grímur vísaði honum til Skafta
                        lögmanns á Hjalla. Grettir fór suður hinar neðri heiðar og létti eigi fyrr
                        en hann kom í Tungu til Þórhalls Ásgrímssonar Elliða-Grímssonar og fór lítt
                        með byggðum. Þórhallur kenndist við Gretti sakir foreldra sinna og þó var
                        Grettir nafnkunnigur mjög um allt land af atgervi sinni. Þórhallur var vitur
                        maður og gerði vel til Grettis en ekki vildi hann vist hans þar álengdar.
                    </p>
                </div>
                <div n="54" type="textpart" subtype="chapter">
                    <p> Grettir fór úr Tungu upp til Haukadals og þaðan norður á Kjöl og hafðist þar
                        við um sumarið lengi og var nú eigi traust að hann tæki eigi af mönnum plögg
                        sín, þeim sem fóru norður eða norðan um Kjölinn, því að honum varð illt til
                        féfanga.</p>
                    <p> Það var einn dag að Grettir var jafnan norður á Dúfunefsskeiði að hann sá að
                        maður reið norðan eftir Kilinum. Sá var mikill á baki og hafði góðan hest og
                        beisl háseymt, vel turnað. Annan hest hafði hann í taumi og á töskur. Þessi
                        maður hafði síðan hatt á höfði og sá óglöggt í andlit honum.</p>
                    <p> Grettir leist vel á hestinn og þing hans og fór til móts við hann og
                        heilsaði honum og spurði hann að nafni en hann kvaðst Loftur heita "veit eg
                        hvað þú heitir," segir hann, "þú munt vera Grettir hinn sterki Ásmundarson
                        eða hvert viltu fara?"</p>
                    <p> "Ekki hefi eg staðnefnt um það," segir Grettir, "en það er erindi mitt að
                        vita ef þú vilt af leggja nokkurt plagg af því sem þú ferð með."</p>
                    <p> Loftur svarar: "Því mun eg fá þér það sem eg á eða hvað viltu við gefa?"</p>
                    <p> Grettir svarar: "Hefir þú eigi spurt það að eg legg ekki fé í móti og sýnist
                        þó það flestum að eg fái það sem eg vil?"</p>
                    <p> Loftur mælti: "Bjóð þú þeim þessa kosti er þér þykja góðir. En ekki vil eg
                        svo láta það er eg á og fari hvorir sinn veg" og reið fram hjá Gretti og
                        keyrði hestinn.</p>
                    <p> Grettir mælti: "Ekki munum við svo skjótt skilja" og þreif í taumana á hesti
                        Lofts fyrir framan hendur honum og hélt báðum höndum.</p>
                    <p> Loftur mælti: "Far þú veg þinn. Ekki færð þú af mér ef eg get á haldið."</p>
                    <p> "Það mun nú reynt verða," segir Grettir.</p>
                    <p> Loftur seildist niður með kinnleðrunum og tók taumana milli hringanna og
                        handa Grettis, heimtandi svo fast að hendur Grettis hrukku niður eftir
                        taumunum þar til sem hann dró af honum allt beislið.</p>
                    <p> Grettir leit eftir í lófana og sá að þessi maður mundi hafa afl í krummum
                        heldur en eigi og leit eftir honum og mælti: "Hvert ætlar þú nú að
                        fara?"</p>
                    <p> Loftur svarar og kvað:</p>

                    <lg>
                        <l>Ætla eg hreggs</l>
                        <l>í hrunketil</l>
                        <l>steypi niðr</l>
                        <l>frá stórfrerum.</l>
                        <l>Þar má hængr</l>
                        <l>hitta grundar</l>
                        <l>lítinn stein</l>
                        <l>og land hnefa.</l>
                    </lg>
                    <p> Grettir mælti: "Eigi er víst að leita eftir byggðum þínum ef þú segir eigi
                        ljósara."</p>
                    <p> Hann mælti þá og kvað:</p>

                    <lg>
                        <l>Erat mér dælt</l>
                        <l>að dylja þig</l>
                        <l>ef þú vilt</l>
                        <l>vitja þangað.</l>
                        <l>Það er úr byggð</l>
                        <l>Borgfirðinga</l>
                        <l>þar er Balljökul</l>
                        <l>bragnar kalla.</l>
                    </lg>
                    <p> Síðan skildu þeir. Sér Grettir þá að hann hefir ekki afl við þessum manni.
                        Þá kvað Grettir vísu:</p>

                    <lg>
                        <l>Mér stóð málma skúrar</l>
                        <l>mundangs hvatr og Atli,</l>
                        <l>staddr vildi eg svo sjaldan,</l>
                        <l>snarr Illugi fjarri</l>
                        <l>þá er ófælinn ólar</l>
                        <l>endr dró mér úr hendi,</l>
                        <l>brúðr strýkr horsk, ef hræðumk,</l>
                        <l>hvarma, Loftr hinn armi.</l>
                    </lg>
                    <p> Eftir þetta fór Grettir suður af Kilinum og reið til Hjalla og fann Skafta
                        og beiddi hann ásjár.</p>
                    <p> Skafti svarar: "Það er mér sagt að þú farir heldur óspaklega og grípir fyrir
                        mönnum góss sitt og samir þér það illa, svo stórættuðum manni. Nú væri allt
                        betur um að tala ef þú rændir eigi. En með því að eg skal heita lögmaður í
                        landinu þá stendur mér eigi að taka við útlegðarmönnum og brjóta svo lögin.
                        Eg vil að þú leitir þangað nokkur að þú þyrftir eigi að leggjast á fé
                        manna."</p>
                    <p> Grettir kvaðst það gjarna vildu en sagði þó að hann þóttist varla einn saman
                        vera mega fyrir myrkfælni.</p>
                    <p> Skafti kvað hann ekki því einu mundu mega við hlíta er honum þætti best "og
                        trú þú öngum svo vel að þér verði svo sem í Vestfjörðum. Hefir það mörgum að
                        bana orðið að hann hefir oftryggur verið."</p>
                    <p> Grettir þakkaði honum fyrir heilræði sín og sneri aftur til Borgarfjarðar um
                        haustið og fann Grím Þórhallsson vin sinn og sagði tillögur Skafta. Grímur
                        bað hann fara norður til Fiskivatna á Arnarvatnsheiði og svo gerði hann.
                    </p>
                </div>
                <div n="55" type="textpart" subtype="chapter">
                    <p> Grettir fór upp á Arnarvatnsheiði og gerði sér þar skála sem enn sér merki
                        og bjóst þar um því að hann vildi nú hvervetna annað en ræna, fékk sér net
                        og bát og veiddi fiska til matar sér. Honum þótti dauflegt mjög á fjallinu
                        því að hann var mjög myrkfælinn. En er það frétta aðrir skógarmenn að
                        Grettir var þar niður kominn þá var mörgum hugur á að finna hann því að þeim
                        þótti mikið traust að honum.</p>
                    <p> Grímur hét maður norðlenskur. Hann var sekur. Að þeim manni keyptu
                        Norðlendingar að hann skyldi drepa Gretti og hétu honum frelsi og fégjöfum
                        ef hann kæmi því fram. Hann fór til móts við Gretti og beiddi hann
                        viðtöku.</p>
                    <p> Grettir svarar: "Eigi þykir mér sem þér sé að hólpnara þó að þú værir hjá
                        mér. Eruð þér og vansénir, skógarmennirnir, en illt þætti mér einum saman að
                        vera ef annars væri kostur. Vil eg og að sá einn sé hjá mér að hann verður
                        að starfa slíkt er til fellst."</p>
                    <p> Grímur kvaðst ekki til annars ætla og skoraði á hann fast um vistina. Lét
                        Grettir þá teljast og tók við honum. Hann var þar nú fram á veturinn og sat
                        um Gretti og þótti eigi dælt að honum að ráða. Grettir grunaði hann og hafði
                        vopn sín hjá sér nótt og dag og þorði hann aldrei að honum að ganga þá er
                        hann vakti.</p>
                    <p> Það var einn morgun er Grímur kom heim af veiði að hann gekk inn í skálann
                        og stappaði fótum og vildi vita hvort Grettir svæfi en hann brá sér hvergi
                        við og lá kyrr. Saxið hékk uppi yfir Gretti. Hugsar Grímur nú að eigi mundi
                        gefast betra færi. Gerir hann nú hark mikið svo að Gretti skyldi orð um
                        finnast en það var ekki. Þóttist hann nú vita að Grettir mundi sofnaður og
                        stillti að rekkjunni hljóðlega og seildist til saxins og tók ofan og brá. Í
                        því hljóp Grettir fram á gólfið og greip saxið í því er hinn reiddi en
                        annarri hendi í herðar Grími og rak hann niður svo mikið fall að hann lá nær
                        í óviti.</p>
                    <p> "Gafstu svo þó að þú létir góðvættlega."</p>
                    <p> Hafði hann af honum þá sannar sögur og drap hann síðan. En nú þóttist
                        Grettir sjá hvað það var að taka við skógarmönnum. Og leið svo veturinn. Að
                        öngu þótti Gretti meira mein en myrkfælni. </p>
                </div>
                <div n="56" type="textpart" subtype="chapter">
                    <p> Þórir í Garði spyr nú hvar Grettir er niður kominn og vildi setja til
                        eitthvert ráð að hann yrði drepinn.</p>
                    <p> Maður hét Þórir rauðskeggur. Hann var manna gildastur og vígamaður mikill og
                        fyrir það var hann sekur ger um allt landið. Þórir í Garði sendi honum orð
                        og er þeir fundust beiddi hann Rauðskegg fara sendiferð sína og drepa Gretti
                        hinn sterka. Rauðskeggur kvað það eigi auðveldaverk, sagði að Grettir var
                        vitur maður og var um sig.</p>
                    <p> Þórir bað hann til ráða "og er slíkt drengilegt svo röskum manni sem þú ert
                        en eg skal koma þér úr sekt og þar með gefa þér nógt fé."</p>
                    <p> Við þessu ráði tók Rauðskeggur. Sagði Þórir honum hversu hann skyldi að fara
                        að vinna Gretti. Eftir það fór Rauðskeggur fyrir austan land því að honum
                        þótti gruna mega síður um ferðir sínar. Hann kom að Arnarvatnsheiði þá er
                        Grettir hafði verið þar einn vetur. En er Grettir og Rauðskeggur fundust
                        beiddi hann Gretti viðurtöku.</p>
                    <p> Hann svarar: "Eigi kann eg að láta fleiri svo oft leika að mér sem sá er hér
                        kom í fyrra haust og lét allskjallkænlega. En þegar hann hafði hér verið
                        litla hríð sat hann um líf mitt. Nú mun eg eigi á það hætta oftar að taka
                        við skógarmönnum."</p>
                    <p> Þórir svarar: "Full vorkunn þykir mér þér á vera þó að þú trúir illa
                        skógarmönnum en heyrt muntu mín hafa getið um vígaferli og ójafnað en aldrei
                        um slíkt dáðleysi að svíkja lánardrottin minn. Nú er því illt illum að vera
                        að margur ætlar þar annan eftir vera. Mundi eg og eigi hafa hingað farið ef
                        eg ætti betra kosti en eigi þykir mér við upp gefnir ef við veitumst að. Nú
                        máttu hætta á við mig fyrst hversu þér gest að mér. Lát mig þá fara á burt
                        ef þú finnur ódyggð með mér."</p>
                    <p> Grettir svarar: "Hætta má eg enn á við þig en vit það fyrir víst ef eg gruna
                        um svik við þig þá verður það þinn bani."</p>
                    <p> Þórir kvað hann svo gera. Eftir það tók Grettir við honum og fann hann það
                        að hann mundi hafa tveggja manna megin til hvers sem hann gekk. Var hann
                        búinn til hvers sem Grettir vildi senda hann. Til einkis þurfti Grettir að
                        víkjast og aldrei hafði honum þótt ævi sín jafngóð síðan hann kom í útlegð
                        en þó var hann svo var um sig að aldrei sá Þórir færi á honum.</p>
                    <p> Þórir rauðskeggur var tvo vetur hjá Gretti á heiðinni. Tók honum nú að
                        leiðast á heiðinni að vera, hugsar nú um hvert ráð hann skal gera það sem
                        Grettir sæi eigi við.</p>
                    <p> Eina nótt um vorið kom á stormviðri mikið er þeir voru í svefni. Grettir
                        vaknaði og spurði hvar bátur þeirra væri. Þórir spratt upp og hljóp til
                        bátsins og braut hann allan í sundur og kastaði ýmsa vega brotunum og var
                        því líkt sem veðrið hefði fleygt.</p>
                    <p> Eftir það gekk hann inn í skálann og mælti hátt: "Eigi hefir nú vel til
                        tekist, vinur minn", sagði hann, "að bátur okkar er allur brotinn í sundur
                        en netin liggja langt út í vatnið."</p>
                    <p> "Sæk þú þau þá," segir Grettir, "því að mér þykir þér sjálfrátt verið hafa
                        er báturinn er brotinn."</p>
                    <p> Þórir svarar: "Það er svo í atgervi að mér er minnst hent er sund er. En
                        flest annað þykist eg reyna mega við hvern annan óbreyttan mann. Máttu það
                        vita að eg hefi eigi þér starf ætlað síðan eg kom til þín. Mundi eg eigi
                        biðja þessa ef eg væri til fær að gera."</p>
                    <p> Grettir stóð upp og tók vopn sín og gekk til vatnsins. Þar var svo við vaxið
                        að nes gekk fram í vatnið en víkurhvarf mikið var öðrumegin nessins. Vatnið
                        var djúpt að landinu.</p>
                    <p> Grettir mælti: "Leggst út eftir netjunum og lát mig sjá hversu fær maður þú
                        ert."</p>
                    <p> "Sagði eg þér áðan," segir Þórir, "að eg er ekki syndur og eigi veit eg hvar
                        nú er garpskapur þinn og áræði."</p>
                    <p> "Ná mun eg netunum," sagði Grettir, "en svík þú mig ekki er eg trúi
                        þér."</p>
                    <p> Þórir svarar: "Ætla þú mér eigi slíka svívirðing og dáðleysi."</p>
                    <p> Grettir mælti: "Þú munt sjálfur gefa þér raun hver þú ert."</p>
                    <p> Síðan kastaði hann klæðunum og vopnunum og lagðist eftir netunum. Sveipar
                        hann þeim saman og fer að landi og kastar þeim upp á bakkann. Og er hann
                        ætlaði á land að ganga þá greip Þórir saxið og brá skjótt. Hann hljóp þá
                        skjótt á móti Gretti er hann sté upp á bakkann og hjó til hans. Grettir
                        kastaði sér á bak aftur ofan í vatnið og sökk sem steinn. Þórir horfði út á
                        vatnið og ætlaði að verja landið ef hann kæmi upp. Kafaði Grettir nú sem
                        næst bakkanum svo að Þórir mátti ekki sjá hann þar til sem hann kom í víkina
                        að baki honum og gekk þar á land. Við þessu gat Þórir eigi séð. Fann hann
                        eigi fyrr en Grettir tók hann upp yfir höfuð sér og færði niður svo hart að
                        saxið hraut úr hendi honum og fékk Grettir tekið það og hafði ekki orða við
                        hann og hjó þegar höfuð af honum og lauk svo hans ævi.</p>
                    <p> Eftir það vildi Grettir aldrei við skógarmönnum taka en þó mátti hann varla
                        einn saman vera. </p>
                </div>
                <div n="57" type="textpart" subtype="chapter">
                    <p> Á alþingi frétti Þórir úr Garði dráp Þóris rauðskeggs. Þóttist hann nú sjá
                        að eigi var auðvelt við að eiga. Tók hann þá það til ráðs að hann reið
                        vestur yfir heiðar hinar neðri af þinginu og hafði nær átta tigu manna og
                        ætlaði að fara að taka Gretti af lífi. En er Grímur Þórhallsson vissi það þá
                        gerði hann Gretti orð og bað hann vera varan um sig. Grettir hugði jafnan að
                        mannaferðum.</p>
                    <p> Það var einn dag að hann sá margra manna reið og stefndi til byggða hans.
                        Hljóp hann þá í hamraskarð eitt og vildi eigi renna því að hann sá eigi
                        liðið allt. Í því kom Þórir að með allt liðið og bað þá nú ganga í milli
                        bols og höfuðs á Gretti og kvað lítið mundu fyrir illmennið leggjast.</p>
                    <p> Grettir svarar: "Eigi er sopið þó að í ausuna sé komið. Hafið þér og langt
                        til sótt og munu nokkurir fá leiksmark áður en vér skiljum."</p>
                    <p> Þórir eggjaði mjög menn til atsóknar. Hamraskarðið var mjótt svo að hann gat
                        vel varið öðrumegin en það undraðist hann að aldrei var að baki honum gengið
                        svo að honum yrði mein að því. Féllu þá menn af Þóri en sumir urðu sárir en
                        þeir gátu ekki að gert.</p>
                    <p> Þá mælti Þórir: "Það hefi eg spurt," sagði hann, "að Grettir væri
                        afbragðsmaður fyrir hreysti sakir og hugar en það vissi eg aldrei að hann
                        væri svo fjölkunnigur sem nú sé eg því að þar falla hálfu fleiri sem hann
                        horfir bakinu við. Nú sé eg að hér er við tröll að eiga en ekki við
                        menn."</p>
                    <p> Biður hann þá frá hverfa og svo var gert. Grettir undraðist því svo mátti
                        verða en þó var hann ákaflega móður. Þórir sneri á burt og hans menn og riðu
                        norður á sveitir. Þótti mönnum þeirra ferð hin sneypilegasta. Hafði Þórir
                        látið átján menn en margir sárir. Grettir veik nú upp í skarðið og fann þar
                        mann mikinn vexti. Hann sat upp við hamarinn og var sár mjög.</p>
                    <p> Grettir spurði hann að nafni en hann sagðist Hallmundur heita "en það má eg
                        segja þér til kenningar að þér þótti eg fast taka í taumana á Kili um
                        sumarið er við fundumst. Þykist eg nú það hafa launað þér."</p>
                    <p> "Það er víst," sagði Grettir, "að mér þykir þú hafa sýnt mér mikinn
                        drengskap hvenær sem eg get það launað þér."</p>
                    <p> Hallmundur segir: "Það vil eg nú að þú komir til heimkynna minna því að þér
                        mun langt þykja hér á heiðinni."</p>
                    <p> Grettir kveðst það gjarnan vildu. Nú fara þeir báðir samt suður undir
                        Balljökul. Þar átti Hallmundur helli stóran og dóttur gilda vexti og
                        skörulega. Þau gerðu vel við Gretti og græddi hún þá báða. Þar dvaldist
                        Grettir lengi um sumarið.</p>
                    <p> Hann kvað flokk um Hallmund og er þetta þar í:</p>

                    <lg>
                        <l>Hátt stígr höllum fæti</l>
                        <l>Hallmundr í sal fjalla.</l>
                    </lg>
                    <p> Þessi vísa er þar í:</p>

                    <lg>
                        <l>Varð í Veðrafirði</l>
                        <l>vígfús á benstíga</l>
                        <l>naðr í Virfils veðri</l>
                        <l>vopnhríðar fram skríða.</l>
                        <l>Kostr mun köppum traustum</l>
                        <l>Keldhverfinga að erfa.</l>
                        <l>Olli hvatr úr helli</l>
                        <l>Hallmundr er eg komst undan.</l>
                    </lg>
                    <p> Svo hafa þeir frá sagt að Grettir dræpi sex menn á fundinum en Hallmundur
                        tólf. Þá er á leið sumarið fýsti Gretti aftur til byggða að finna vini sína
                        og frændur. Hallmundur bað hann sín vitja er hann færi suður um land og hét
                        Grettir því.</p>
                    <p> Fór hann þá vestur til Borgarfjarðar og þaðan til Breiðafjarðardala og
                        leitaði ráða við Þorstein Kuggason hvert hann skyldi þá á leita.</p>
                    <p> En Þorsteini þótti nú fjölgast mótstöðumenn hans og kvað fá mundu við honum
                        taka "en fara máttu suður á Mýrar og vita hvar þar býr fyrir."</p>
                    <p> Grettir fór nú suður á Mýrar um haustið. </p>
                </div>
                <div n="58" type="textpart" subtype="chapter">
                    <p> Þá bjó í Hólmi Björn Hítdælakappi. Hann var Arngeirsson, Bersasonar
                        goðlauss, Bálkasonar er nam Hrútafjörð sem fyrr segir. Björn var höfðingi
                        mikill og harðfengur og hélt jafnan seka menn. Grettir kom í Hólm og tók
                        Björn vel við honum því að vinátta hafði verið með hinum fyrrum frændum
                        þeirra. Grettir spurði ef hann vildi honum nokkra ásjá veita.</p>
                    <p> Björn sagði að hann ætti svo sökótt um allt land að menn mundu forðast
                        bjargir við hann um það er sekt nemur "en heldur skal eg þér gagn gera ef þú
                        lætur þá menn vera í friði sem í minni vernd eru hvers sem þú gerir við aðra
                        menn hér í byggð."</p>
                    <p> Grettir játaði því.</p>
                    <p> Björn mælti: "Að því hefi eg hugað að í því fjalli sem fram gengur fyrir
                        utan Hítará mun vera vígi gott og þó fylgsni ef klóklega er um búið. Er þar
                        bora í gegnum fjallið og sér það neðan af veginum því að þjóðgatan liggur
                        niðri undan en sandbrekka svo brött fyrir ofan að fáir menn munu upp komast
                        ef einn maður röskur er til varnar uppi í bælinu. Nú líst mér það helst ráð
                        og umtalsmál að vera þar því að þaðan er hægt að leita til fanga ofan á
                        Mýrar og út til sjóvar."</p>
                    <p> Grettir kvaðst hans forsjá hlíta mundu ef hann vildi nokkuð til leggja. Fór
                        Grettir þá í Fagraskógafjall og bjóst þar um. Hann tjaldaði með grá vaðmáli
                        fyrir boruna á fjallinu og þótti sem þar sæi í gegnum neðan af götunum. Réð
                        hann þá til fanga ofan í byggðina. Þótti Mýramönnum mikill vágestur kominn
                        er Grettir var.</p>
                    <p> Þórður Kolbeinsson bjó þá á Hítarnesi. Hann var skáld gott. Í þenna tíma var
                        fjandskapur mikill með þeim Birni og Þórði og þótti Birni eigi verr en
                        hálfneytt þó að Grettir gerði óspekt mönnum Þórðar eða fé.</p>
                    <p> Grettir var jafnan með Birni og reyndu þeir margan frækleik, og vísar svo
                        til í sögu Bjarnar að þeir kölluðust jafnir að íþróttum. En það er flestra
                        manna ætlan að Grettir hafi sterkastur verið á landinu síðan þeir Ormur
                        Stórólfsson og Þórálfur Skólmsson lögðu af aflraunir. Þeir Grettir og Björn
                        lögðust í einu eftir allri Hítará ofan frá vatni og út til sjóvar. Þeir
                        færðu stéttir þær í ána er aldrei síðan hefir úr rekið hvorki með
                        vatnavöxtum né ísalögum eða jöklagangi. Sat Grettir í Fagraskógafjalli svo
                        einn vetur að honum voru öngvar aðfarir gervar en þó misstu þá margir síns
                        fyrir honum og fengu ekki að gert því að hann hafði gott vígi en átti jafnan
                        vingott við þá sem næstir honum voru. </p>
                </div>
                <div n="59" type="textpart" subtype="chapter">
                    <p> Maður hét Gísli. Hann var sonur Þorsteins sem Snorri goði lét drepa. Gísli
                        var mikill maður og sterkur og afburðarmaður í vopnum og klæðum og gerði um
                        sig mikið og nokkuð sjálfhælinn. Hann var siglingamaður og kom það sumar út
                        í Hvítá er Grettir hafði einn vetur verið í fjallinu. Þórður Kolbeinsson
                        reið til skips. Gísli fagnaði honum vel og bauð honum varning sinn sem hann
                        vildi. Þórður þá það og tóku þeir tal með sér.</p>
                    <p> Gísli mælti: "Er það satt sem mér er sagt að þér verður ráðfátt að koma í
                        burt skógarmanni þeim er yður gerir margt mein?"</p>
                    <p> Þórður sagði: "Ekki höfum vér til reynt en mörgum líst hann torsóttlegur
                        vera og hefir að því mörgum orðið."</p>
                    <p> "Von þykir mér að yður veiti þungt við Björn er þér rekið eigi þenna af
                        yður. Er því verr að eg mun of fjarri í vetur að eg mætti bæta að þessu
                        ráði."</p>
                    <p> "Spyrja mun þér best þykja við hann að eiga."</p>
                    <p> "Eigi þarftu að segja mér frá Gretti," sagði Gísli. "Reynt hefi eg brattara
                        þá er eg var í herförum með Knúti konungi hinum ríka og fyrir vestan haf og
                        þótti eg verja mitt rúm. Og kæmi eg í færi við hann þá treysti eg mér og
                        vopnum mínum."</p>
                    <p> Þórður svarar, kvað hann eigi til einskis vinna skyldu ef hann réði Gretti
                        af "er og meira fé lagt til höfuðs honum en nokkrum öðrum skógarmanni og
                        voru áður sex merkur silfurs en í sumar lagði til Þórir úr Garði þrjár
                        merkur og ætla menn að sá muni nóg til vinna er hlýtur."</p>
                    <p> "Allt verður til fjárins unnið," sagði Gísli, "og er oss eigi síst
                        kaupmönnum. En nú skulum við hljótt fara með þessu tali. Kann vera að hann
                        sé varari um sig," sagði hann, "þegar hann veit að eg er í ráðum með þér og
                        yður. Eg ætla að vera í vetur út á Ölduhrygg eða er nokkuð bæli hans á
                        veginum? Mun hann eigi við þessu sjá. Skal eg ekki fjölmenni draga að
                        honum."</p>
                    <p> Þórði líkaði vel þessi ráðagerð. Reið hann heim síðan og lét kyrrt um
                        þetta.</p>
                    <p> Hér fór sem mælt er að oft er í holti heyrandi nær. Þeir menn höfðu verið
                        hjá viðurtali þeirra Gísla sem voru vinir Bjarnar í Hítardal og sögðu honum
                        innilega frá. En er þeir Grettir fundust gat Björn um fyrir honum, sagði nú
                        reyna mundu hversu hann stæði á móti.</p>
                    <p> "Væri eigi ógaman," segir Björn, "þó að þú hrektir fyrir honum en drepir
                        hann eigi ef þú mátt annað."</p>
                    <p> Grettir glotti við og gaf sér fátt um.</p>
                    <p> Nær réttum um haustið fór Grettir ofan í Flysjuhverfi og sótti sér sauði.
                        Hann gat náð fjórum geldingum. Bændur urðu varir við ferð hans og fóru eftir
                        honum. Það var mjög jafnsnemma að hann komst undir hlíðina og hinir komust
                        að og vildu elta frá honum en ekki báru þeir vopn á hann. Þeir voru sex
                        saman og flæktust á veginn fyrir hann. Honum gerði hermt við sauðina og
                        þreif tvo og kastaði forbrekkis svo þeir lágu í óviti. Og er hinir sáu það
                        gengu þeir að ódjarflega. Grettir tók sauðina og krækti saman á hornunum og
                        kastaði um sína öxl sínum tveimur, gekk síðan upp í bæli sitt. Bændur hurfu
                        aftur og þóttust illt hafa af fengið og undu þeir nú verr en áður sínum
                        hlut.</p>
                    <p> Gísli sat við skip um haustið þar til er því var til hlunns ráðið. Bar honum
                        margt til dvala og var af því síðbúinn og reið litlu fyrir veturnætur. Fór
                        hann þá sunnan og gisti undir Hrauni fyrir sunnan Hítará.</p>
                    <p> Um morguninn áður Gísli reið þaðan talaði hann til fylgdarmanna sinna: "Nú
                        skulum vér ríða í litklæðum í dag og látum skógarmanninn það sjá að vér erum
                        eigi sem aðrir förumenn er hér rekast daglega."</p>
                    <p> Þeir voru þrír saman og gerðu svo. Og er þeir komu út yfir ána þá talaði
                        hann enn til: "Hér er mér sagt til skógarmannsins upp í tindunum þessum og
                        ekki er hér greiðgengt. Eða mun honum eigi vel líka að finna oss og sjá þing
                        vor?"</p>
                    <p> Þeir kveða hann jafnan vanan þess.</p>
                    <p> Þenna morgun hafði Grettir snemma upp staðið í bæli sínu. Veður var kalt og
                        frjósanda og fallinn að snjór og þó lítill. Hann sá að þrír menn riðu sunnan
                        yfir Hítará og skein á skrúðklæðin og smelta skjölduna. Gretti kom nú í hug
                        hverjir vera mundu og þykist munu þurfa að fá sér eitthvert plagg af þessum.
                        Var honum forvitni á að finna þá er svo mikið gömbruðu, tekur nú vopn sín og
                        hleypur nú ofan í skriðuna.</p>
                    <p> Og er Gísli heyrði til að grjótið sarglaði mælti hann svo: "Maður fer þar
                        ofan úr hlíðinni og heldur mikill og sá vill oss finna. Verðum nú við
                        rösklega því að hér ber veiði í hendur."</p>
                    <p> Fylgdarmenn hans sögðu þenna eigi mundu hlaupa í hendur þeim ef hann treysti
                        sér eigi "og er vel að sá hafi brek er beiðist."</p>
                    <p> Eftir það hlaupa þeir af baki.</p>
                    <p> Grettir kom að í því og tók til klæðsekks er Gísli hafði fyrir aftan sig við
                        söðul sinn og mælti: "Þetta mun eg hafa. Eg lýt oft að litlu."</p>
                    <p> Gísli svarar: "Eigi skal það vera eða veist þú eigi við hvern er þú átt
                        um."</p>
                    <p> Grettir svarar: "Eigi er mér það svo glöggt um. Mun eg og ekki að þessu
                        mannamun gera síðan eg mæli til svo lítils."</p>
                    <p> "Vera má að þér þyki lítið," segir hann, "en heldur vil eg láta þrjá tigu
                        hundraða. En ofarlega mun liggja ójafnaður í þér og sækjum að honum piltar
                        og sjáum hvað hann má."</p>
                    <p> Þeir gerðu svo. Grettir lét hefjast fyrir og veik að steini þeim er þar
                        stendur við götuna og Grettishaf er kallað og varðist þaðan. Gísli eggjaði
                        fast fylgdarmenn sína. Grettir sá nú að hann var ekki slíkur fullhugi sem
                        hann lést því að hann stóð jafnan á baki mönnum sínum. Gretti leiddist nú
                        þófið og sveipaði til saxinu og hjó annan fylgdarmann Gísla banahögg og
                        hljóp nú frá steininum og sótti svo fast að Gísli hrökk fyrir allt út með
                        fjallinu. Þá féll annar förunautur Gísla.</p>
                    <p> Grettir mælti þá: "Það sér lítt á að þú hefir víða vel fram gengið og illa
                        skilst þú við þína félaga."</p>
                    <p> Gísli svarar: "Sá er eldurinn heitastur er á sjálfum liggur og er illt að
                        fást við heljarmanninn."</p>
                    <p> Skiptust þeir þá fám höggum við áður en Gísli kastaði vopnunum og hefir á
                        rás undan út með fjallinu. Grettir gefur honum tóm til að kasta því sem
                        honum líkar og í hvert sinn er Gísli sér ráðrúm til kastaði hann einhverju
                        klæði. Fór Grettir aldrei harðara eftir en sund var í milli þeirra. Allt
                        hljóp Gísli út yfir fjallið og svo um þveran Kaldárdal og svo um
                        Áslaugarhlíð og fyrir ofan Kolbeinsstaði og svo út í Borgarhraun. Þá var
                        Gísli í línklæðum einum og gerðist nú ákaflega móður. Grettir fór eftir og
                        var jafnan í hendingu með þeim. Hann reif þá upp hríslu mikla. En Gísli
                        létti eigi fyrr en hann kom út að Haffjarðará. Hún var gengin upp og ill
                        yfirferðar. Gísli ætlaði þegar út á ána. Grettir snaraði þá eftir honum og
                        greip hann og kenndi þá aflsmunar.</p>
                    <p> Rak Grettir hann þá niður undir sig og mælti: "Ertu Gísli sá er finna vildir
                        Gretti Ásmundarson?"</p>
                    <p> Gísli svarar: "Eg hefi nú fundið hann en eigi veit eg hversu við skiljumst
                        og haf nú það sem þú hefir fengið en lát mig fara lausan."</p>
                    <p> Grettir mælti: "Ekki mun þér skiljast það sem eg segi þér og verð eg nú að
                        gera þér áminning" rekur síðan skyrtuna fram yfir höfuð honum og lætur ganga
                        límann um bak honum og báðar síðurnar. En Gísla fýsti jafnan að snúa sér
                        undir. Afhýðir Grettir hann með öllu og lét hann síðan lausan. Hugsaði Gísli
                        það að fyrr vildi hann ekki læra af Gretti en hafa slíka flenging aðra. Vann
                        hann og aldrei oftar til slíkrar húðstroku.</p>
                    <p> En þegar Gísli kom fótum undir sig hljóp hann út á hyl einn mikinn og
                        svimaði þar yfir ána og kom um nóttina á þann bæ er í Hrossholti heitir og
                        var þá mjög þrekaður. Þar lá hann viku og hljóp blástur í búkinn. Eftir það
                        fór hann til vistar sinnar.</p>
                    <p> Grettir sneri aftur og tók upp þing hans sem Gísli hafði niður kastað og
                        færði heim til sín og fékk Gísli ekki af þeim síðan.</p>
                    <p> Mörgum þótti þetta maklega gert við Gísla fyrir umfang sitt og raup er hann
                        hafði af sér gert.</p>
                    <p> Grettir kvað þetta um sameign þeirra:</p>

                    <lg>
                        <l>Rennr, sá er rispar tönnum</l>
                        <l>raunlítt er skal bítast,</l>
                        <l>marr, né mæðist fyrri,</l>
                        <l>mest fyr öðrum hesti.</l>
                        <l>En fyr mér um Mýrar</l>
                        <l>margnenninn dag þenna,</l>
                        <l>fremd er hann firrðr og sæmdum,</l>
                        <l>físandi rann Gísli.</l>
                    </lg>
                    <p> Eftir um vorið bjóst Gísli til skips og bauð á því mestan varnað að nokkur
                        hlutur færi suður með fjalli, það sem hann ætti, kvað þar sjálfan fjandann
                        fyrir vera. Gísli reið suður með sjó alla leið til skips og fundust þeir
                        Grettir aldrei síðan og þótti öngvum til hans koma upp frá því og er hann úr
                        sögunni.</p>
                    <p> Enn versnaði með þeim Þórði Kolbeinssyni og Gretti. Setti Þórður nú mörg ráð
                        til að Grettir yrði á burt komið eða drepinn ella. </p>
                </div>
                <div n="60" type="textpart" subtype="chapter">
                    <p> Nú er Grettir hafði verið tvo vetur í Fagraskógafjalli og er hinn þriðji var
                        kominn þá fór Grettir suður á Mýrar á þann bæ er í Lækjarbug heitir og hafði
                        þaðan sex geldinga að óvilja þess er átti. Þaðan fór hann ofan til Akra og
                        rak á burtu tvö naut til sláturs og marga sauði og fór upp fyrir sunnan
                        Hítará.</p>
                    <p> En er bændur urðu varir við ferð hans gerðu þeir orð Þórði á Hítarnesi og
                        báðu hann fyrir bindast að ráða Gretti af en hann fór undan. En við bæn
                        manna fékk hann til Arnór son sinn, er síðan var kallaður jarlaskáld, að
                        fara með þeim og bað þá eigi láta Gretti undan reka. Voru þá menn sendir um
                        alla byggðina.</p>
                    <p> Bjarni hét maður er bjó á Jörva í Flysjuhverfi. Hann safnaði mönnum fyrir
                        utan Hítará. Ætluðu þeir svo til að sínum megin skyldu koma hvorir
                        flokkarnir.</p>
                    <p> Grettir var við þriðja mann. Hét sá Eyjólfur er fór með honum, son bónda úr
                        Fagraskógum, og var röskur maður og hinn þriðji maður með þeim.</p>
                    <p> Þeir komu fyrst, Þórarinn frá Ökrum og Þorfinnur úr Lækjarbug og voru nær
                        tuttugu menn saman. Grettir vildi þá leita út yfir ána. Þá komu þeir Þorgeir
                        og Arnór og Bjarni utan að ánni. Nes mjótt gekk fram í ána þeim megin sem
                        Grettir var. Hann rak féið í framanvert nesið þá er hann sá mannaförina því
                        að hann vildi aldrei laust láta það sem hann fékk höndum á komið.</p>
                    <p> Mýramenn réðu þegar til atgöngu og létu gildlega. Grettir bað fylgdarmenn
                        sína að geyma að þeir gengju eigi að baki honum. Ei máttu í senn allmargir
                        að honum ganga. Varð þar hörð viðureign með þeim. Grettir hjó á tvær hendur
                        með saxinu og varð þeim eigi auðvelt að sækja að honum. Féllu þá sumir
                        Mýramenn en sumir urðu sárir. Þeir urðu seinir utan yfir ána því að vaðið
                        var ei allnær. Ei höfðu þeir lengi barist áður en þeir hurfu frá. Þórarinn
                        frá Ökrum var gamall maður mjög, svo að hann var ekki í atsókninni.</p>
                    <p> En er úti var bardaginn þá kom að Þrándur son Þórarins og Þorgils
                        Ingjaldsson bróðurson Þórðar og Finnbogi son Þorgeirs Þórhaddssonar úr
                        Hítardal og Steinólfur Þorleifsson úr Hraundal. Þeir eggjuðu menn mjög til
                        atsóknar. Gerðu þeir enn harða hríð.</p>
                    <p> Grettir sá nú að annaðhvort varð að gera, flýja eða hlífast ekki við. Gengur
                        hann nú svo hart fram að öngvir héldust við því svo var mannmargt að honum
                        þótti ósýnt til undankomunnar utan sem vinna sem mest áður en hann félli,
                        vildi og hafa þann einnhvern fyrir sig er honum þótti manntak í vera. Hljóp
                        hann þá að Steinólfi úr Hraundal og hjó til hans í höfuðið og klauf hann í
                        herðar niður og þegar annað högg hjó hann til Þorgils Ingjaldssonar og kom á
                        hann miðjan og tók nálega í sundur. Þá vildi Þrándur fram hlaupa og hefna
                        frænda síns. Grettir hjó til hans á lærið hægra svo að úr tók allan vöðvann
                        og varð hann þegar óvígur. Eftir það veitti hann Finnboga mikinn áverka.</p>
                    <p> Þá kallaði Þórarinn og bað þá frá hverfa "því að því verra munuð þér af
                        honum fá sem þér berjist lengur en hann kýs menn úr liði yðru."</p>
                    <p> Þeir gerðu svo og sneru frá. Þar voru fallnir fimm menn en fimm sárir til
                        ólífis og örkumla. En flestir höfðu nokkurar skeinur þeir sem á fundinum
                        höfðu verið. Grettir var ákaflega móður en lítt sár. Leituðu Mýramenn við
                        þetta undan og höfðu fengið mikinn mannskaða því að þar féllu margir röskvir
                        menn.</p>
                    <p> En þeim utan yfir ána fórst seint og komu eigi fyrr en slitið var fundinum.
                        Og er þeir sáu ófarir sinna manna þá vildi Arnór ekki hafa sig í hættu og
                        fékk hann mikið ámæli af föður sínum og mörgum öðrum. Ætla menn að hann hafi
                        engi garpur verið. Það heitir nú Grettisoddi er þeir börðust.</p>
                    <p> En þeir Grettir tóku sér hross og riðu upp undir fjall því að þeir voru
                        allir sárir. Og er þeir komu í Fagraskóga var Eyjólfur þar eftir. Þar var
                        bóndadóttir úti og spurði að tíðindum.</p>
                    <p> Grettir sagði af hið ljósasta og kvað vísu:</p>

                    <lg>
                        <l>Hæg munat, hirði-Sága</l>
                        <l>hornflæðar, nú græða</l>
                        <l>stór, þótt steyptust fleiri,</l>
                        <l>Steinólfs höfuðskeina.</l>
                        <l>Því er um Þorgils ævi</l>
                        <l>þung von að bein sprungu.</l>
                        <l>Lýðr segir átta aðra</l>
                        <l>auðbrjóta þar dauða.</l>
                    </lg>
                    <p> Eftir það fór Grettir í bæli sitt og sat þar um veturinn. </p>
                </div>
                <div n="61" type="textpart" subtype="chapter">
                    <p> En er þeir Björn fundust sagði hann Gretti að honum þótti nú mikið að orðið
                        "og mun þér ekki hér fært vera álengdar. Hefir þú nú drepið bæði frændur
                        mína og vini en ekki mun eg kasta niður því sem eg hefi játað þér meðan þú
                        ert hér."</p>
                    <p> Grettir kvaðst hendur sínar og líf eiga að verja "en illa er það er þér
                        mislíkar."</p>
                    <p> Björn kvað nú svo búið vera verða. Litlu síðar komu þeir menn til Bjarnar
                        sem misst höfðu frændur sína fyrir Gretti og báðu að hann léti eigi
                        óeirðarmann þenna vera þar lengur til skapraunar við þá. Björn sagði að svo
                        skyldi vera þegar að vetur létti af.</p>
                    <p> Þrándur var græddur, sonur Þórarins á Ökrum. Hann var gildur maður fyrir
                        sér. Hann átti Steinunni dóttur Hrúts á Kambsnesi. Þorleifur í Hraundal
                        faðir Steinólfs var mikill maður fyrir sér. Frá honum eru komnir
                        Hraundælir.</p>
                    <p> Ekki er nú getið um sameign Grettis og þeirra Mýramanna fleira meðan er hann
                        var þar í fjallinu. Hélt Björn og vináttu við hann en þó fækkuðust heldur
                        vinir Bjarnar fyrir þetta er hann lét Gretti þar vera því að menn undu illa
                        við að hafa frændur sína bótalausa.</p>
                    <p> Um þing leitaði Grettir burt af Mýrum. Fór hann þá enn til Borgarfjarðar og
                        fann Grím Þórhallsson og leitaði hann þá ráðs hversu hann skyldi þá breyta.
                        Grímur kveðst eigi hafa efni til þess að halda hann og því fór Grettir til
                        fundar við Hallmund vin sin og dvaldist þar um sumarið þar til er á
                        leið.</p>
                    <p> Um haustið fór Grettir í Geitland og beið þar til þess er bjart veður kom.
                        Þá gekk hann upp á Geitlandsjökul og stefndi á landsuður eftir jöklinum og
                        hafði með sér ketil og eldsvirki. Það ætla menn að hann hafi farið að
                        tilvísan Hallmundar því að honum hefir verið víða kunnigt.</p>
                    <p> Grettir fór þar til er hann fann dal í jöklinum, langan og heldur mjóvan, og
                        lukt að jöklum öllum megin svo að þeir skúttu fram yfir dalinn. Hann komst
                        ofan í einhverjum stað. Hann sá þá fagrar hlíðir grasi vaxnar og smákjörr.
                        Þar voru hverar og þótti honum sem jarðhitar mundu valda er eigi luktust
                        saman jöklarnir yfir dalnum. Á lítil féll eftir dalnum og sléttar eyrar
                        báðum megin. Lítill var þar sólargangur en það þótti honum ótal hve margur
                        sauður þar var í dalnum. Það fé var miklu betra og feitara en hann hefði
                        þvílíkt séð.</p>
                    <p> Grettir bjóst nú þar um og gerði sér skála af þeim viði sem hann fékk þar
                        til. Tók hann sér nú sauði til matar. Var þar betri einn sauður til
                        niðurlags en tveir annars staðar.</p>
                    <p> En ær mókollótt var þar með dilki sú er honum þótti mest afbragð í vera
                        fyrir vaxtar sakir. Var honum forvitni á að taka dilkinn og svo gerði hann
                        og skar síðan dilkinn. Hálf vætt mörs var í dilkinum en hann var þó öllu
                        betri. En er Mókolla missti dilks síns fór hún upp á skála Grettis hverja
                        nótt og jarmaði svo að hann mátti öngva nótt sofa. Þess iðraðist hann mest
                        er hann hafði dilkinn skorið fyrir ónáðum hennar.</p>
                    <p> Hvert kveld er hálfrökkvað var heyrði hann hóað upp í dalnum og þá hljóp féð
                        allt til hins sama bóls hvert kveld.</p>
                    <p> Svo hefir Grettir sagt að fyrir dalnum hafi ráðið blendingur, þurs einn sá
                        er Þórir hét, og í hans trausti hafði Grettir þar verið. Við hann kenndi
                        Grettir dalinn og kallaði Þórisdal. Dætur kvað hann Þóri eiga og henti
                        Grettir gaman að þeim enda tóku þær því vel því að þar var ekki margkvæmt.
                        En þá er fastað var gerði Grettir þá minning að þá skyldi eta mör og lifrar
                        um langaföstu.</p>
                    <p> Ekki bar þar til tíðinda um veturinn. Þá þótti Gretti þar svo dauflegt að
                        hann mátti þar eigi lengur vera. Fór hann þá í burt úr dalnum og gekk suður
                        þvers af jöklinum og kom þá að norðan að miðjum Skjaldbreið. Reisti hann upp
                        hellu og klappaði á rauf og sagði svo ef maður legði auga sitt við raufina á
                        hellunni að þá mætti sjá í gil það sem fellur úr Þórisdal.</p>
                    <p> Síðan fór hann suður um land og svo til Austfjarða. Var hann í þessari ferð
                        um sumarið og veturinn og fann alla hina meiri menn og bægði honum svo við
                        að hvergi fékk hann vist né veru. Svo fór hann aftur hið nyrðra og dvaldist
                        í ýmsum stöðum. </p>
                </div>
                <div n="62" type="textpart" subtype="chapter">
                    <p> Litlu síðar en Grettir fór af Arnarvatnsheiði kom sá maður á heiðina er
                        Grímur hét. Hann var son ekkjunnar á Kroppi. Hann hafði drepið son Eiðs
                        Skeggjasonar úr Ási og varð fyrir það sekur ger. Hann settist nú þar sem
                        Grettir hafði áður verið og veiddi vel úr vatninu. Hallmundi lék öfund á er
                        Grímur var kominn í stað Grettis og hugsaði að honum skyldi engi árferð í
                        vera þótt hann veiddi mart.</p>
                    <p> Svo bar til einn dag að Grímur veiddi hundrað fiska og bar heim til skála og
                        bjó um úti. En um morguninn eftir er hann kom til var í burtu hver
                        fiskur.</p>
                    <p> Þetta þótti honum undarlegt og fór til vatnsins og veiddi nú tvö hundruð
                        fiska, færði heim og bjó um og fór allt á sömu leið að allir voru í burt að
                        morgni. Nú þótti honum eigi að einum brunni bera.</p>
                    <p> Hinn þriðja dag veiddi hann þrjú hundruð fiska, bar heim og vakti yfir skála
                        sínum. Grímur sá út í hurðarboruna ef nokkur kæmi til skálans. Leið nú svo
                        nokkuð fram á nóttina. Og er eigi var þriðjungur af nótt þá heyrir hann
                        gengið úti hjá og stigið heldur hart. Og er Grímur varð þessa var tók hann
                        öxi er hann átti. Það var allhvasst vopn. Hann vildi vita hvað þessi hafðist
                        að. Komumaðurinn hafði mikinn meis að baki og setti niður og litaðist um og
                        sá öngvan mann úti. Hann baukar til fiskanna og þykir nú gott hönd á að
                        hafa, rótar ofan í meisinn öllum fiskunum. Þá er fullur meisinn. Fiskurinn
                        var svo stór að Grímur ætlaði að hestur mundi eigi bera meira. Hinn tekur nú
                        og ræðst undir byrðina. Og í því er hann vildi upp standa hljóp Grímur út og
                        hjó tveim höndum á hálsinn svo að öxin sökk að hamri. Hinn brá við hart og
                        hefir á rás með meisinn suður á fjall. Grímur sneri eftir honum og vildi
                        vita hvort honum hefði tekið. Þeir fóru allt suður undir Balljökul. Þar gekk
                        þessi maður inn í helli. Eldur var bjartur í hellinum. Þar sat kona við,
                        stór vexti og þó skörugleg. Það heyrir Grímur að hún heilsaði föður sínum og
                        nefndi Hallmund. Hann kastaði niður hart byrðinni og andvarpaði hátt. Hún
                        spurði því hann væri blóðugur.</p>
                    <p> Hann svarar og kvað þetta:</p>

                    <lg>
                        <l>Það er mér sýnt</l>
                        <l>að sínu má</l>
                        <l>engi maðr</l>
                        <l>afli treysta</l>
                        <l>því að svo bregst</l>
                        <l>á banadægri</l>
                        <l>hölda hugr</l>
                        <l>sem heill bilar.</l>
                    </lg>
                    <p> Hún spurði þá innilega að atburðum þeirra en hann sagði allt sem farið
                        hafði.</p>
                    <p> "Skaltu nú heyra til," segir hann, "en eg mun segja frá athöfnum mínum og
                        mun eg kveða þar um kvæði en þú skalt rísta eftir á kefli."</p>
                    <p> Hún gerði svo.</p>
                    <p> Þá kvað hann Hallmundarkviðu og er þetta þar í:</p>

                    <lg>
                        <l>Þótti eg gildr</l>
                        <l>er eg Gretti strauk</l>
                        <l>nógu fast</l>
                        <l>niðr af taumum.</l>
                        <l>Sá eg hitt</l>
                        <l>að horfa gerði</l>
                        <l>sýna stund</l>
                        <l>sér í gaupnir.</l>
                    </lg>
                    <lg>
                        <l>Það var næst</l>
                        <l>er Þórir kom</l>
                        <l>Arnarvatns</l>
                        <l>upp á heiði</l>
                        <l>og við tveir</l>
                        <l>við tigu átta</l>
                        <l>odda leik</l>
                        <l>eiga knáttum.</l>
                    </lg>
                    <lg>
                        <l>Sýndust gild</l>
                        <l>Grettis handa</l>
                        <l>skýlihögg</l>
                        <l>á skjöldum þeirra.</l>
                        <l>Þó frá eg mín</l>
                        <l>miklu stærri</l>
                        <l>eggja spor</l>
                        <l>ýtum sýnast.</l>
                    </lg>
                    <lg>
                        <l>Eg lét hendr</l>
                        <l>og höfuð fjúka</l>
                        <l>brögnum af</l>
                        <l>er að baki gengu</l>
                        <l>svo að kappar</l>
                        <l>Kelduhverfis</l>
                        <l>átján þar</l>
                        <l>eftir lágu.</l>
                    </lg>
                    <lg>
                        <l>Hefi eg þursa</l>
                        <l>og þeirra kyn</l>
                        <l>hart leikið</l>
                        <l>og hamarsbúa</l>
                        <l>en meinvætti</l>
                        <l>marga barði</l>
                        <l>og blendingum</l>
                        <l>að bana orðið.</l>
                    </lg>
                    <lg>
                        <l>Svo álfa kind</l>
                        <l>og óvættum</l>
                        <l>nær hefi eg öllum</l>
                        <l>óþarfr verið.</l>
                    </lg>
                    <p> Margra athafna sinna gat Hallmundur í kviðunni því að hann hafði farið um
                        allt landið.</p>
                    <p> Þá mælti dóttir hans: "Ekki hefir sjá maður sleppifengur verið og var það
                        eigi ólíklegt því að þú settir illa á stofn við hann. Eða hver mun nú hefna
                        þín?"</p>
                    <p> Hallmundur svarar: "Eigi er víst að þess verði auðið. Vita þykist eg að
                        Grettir mundi hefna ef hann mætti sér við koma en ekki mun hægt að ganga í
                        móti gæfu þessa manns því að honum mun mikið lagið verða."</p>
                    <p> Eftir það dró svo mikið mætti Hallmundar sem fram leið kvæðinu. Var það nú
                        og jafnskjótt að kviðunni var lokið og Hallmundur dó. Hún bar sig þá lítt og
                        grét allsárt.</p>
                    <p> Þá gekk Grímur fram og bað hana hreysta sig "og verður hver þá að fara er
                        hann er feigur. Varð þetta mjög af tilstofningu hans. Mátti eg varla sjá að
                        hann rændi mig."</p>
                    <p> Hún kvað hann mikið hafa að mæla um það "og gefst illa ójafnaður."</p>
                    <p> Gladdist hún þá heldur í viðræðunni. Þar dvaldist Grímur margar nætur í
                        hellinum og nam kviðuna og fór þá laglega með þeim.</p>
                    <p> Grímur var á Arnarvatnsheiði um veturinn eftir dauða Hallmundar. Eftir það
                        kom Þorkell Eyjólfsson til móts við hann á heiðina og börðust þeir. Lauk svo
                        þeirra viðskipti að Grímur átti vald á lífi Þorkels og vildi eigi drepa hann
                        en Þorkell tók hann til sín og kom honum utan og gaf honum mikið góss og
                        þótti þar hvortveggi vel gera við annan. Grímur varð síðan farmaður og er
                        mikil saga frá honum sögð. </p>
                </div>
                <div n="63" type="textpart" subtype="chapter">
                    <p> Nú er þar til að taka að Grettir er kominn austan úr fjörðum og fór nú huldu
                        höfði og duldist því að hann vildi ekki finna Þóri og lá úti um sumarið á
                        Möðrudalsheiði og í ýmsum stöðum. Hann var og stundum á Reykjaheiði.</p>
                    <p> Það frétti Þórir að Grettir var á Reykjaheiði og safnaði mönnum og reið á
                        heiðina og ætlaði nú að hann skyldi eigi undan reka. Grettir varð eigi
                        nálega var við er þeir komu að honum. Hann var þá við sel er þar stóð skammt
                        frá veginum. Þá var hann við annan mann. Og er þeir sáu flokkana, og varð
                        skjótt til ráða að taka, þá bað Grettir að þeir skyldu fella hestana og
                        draga inn í selið og svo gerðu þeir. Þórir reið um fram norður eftir
                        heiðinni og misstu vinar í stað og fundu ekki og hurfu nú aftur.</p>
                    <p> Og er flokkurinn var vestur um riðinn þá mælti Grettir: "Eigi mun þeim
                        ferðin þykja góð ef vér finnumst eigi. Nú skaltu geyma hesta okkar en eg
                        skal fara móts við þá. Væri þeim það hjáleikur ef þeir kenndu mig eigi."</p>
                    <p> Förunautur hans latti þessa en þó fór hann og tók sér annan búning og hafði
                        síðan hött niður fyrir andlitið og hafði staf í hendi, gekk síðan á veginn
                        fyrir þá. Þeir heilsuðu honum og spurðu hvort hann hefði nokkra menn séð
                        ríða um heiðina.</p>
                    <p> "Séð mun eg hafa þá sem þér leitið að. Skorti yður nú alllítið að finna þá
                        því að þeir voru hér fyrir sunnan mýrarnar þær sem eru til vinstri
                        handar."</p>
                    <p> En er þeir heyrðu þetta þeystu þeir út á mýrarnar. Þar voru svo mikil fen að
                        þeir komust hvergi fram og urðu að draga úr hestana og hröktust þar í lengi
                        dags. Báðu þeir illa fyrir honum, þessum förumanni er þá hafði svo
                        dárað.</p>
                    <p> Grettir sneri skjótt aftur til móts við félaga sinn og er þeir fundust kvað
                        Grettir vísu:</p>

                    <lg>
                        <l>Ríðkat rækimeiðum</l>
                        <l>randar hóts á móti.</l>
                        <l>Sköpuð er þessum þegni</l>
                        <l>þraut, fer eg einn á brautu.</l>
                        <l>Vilkat Viðris bálkar</l>
                        <l>vinnendr snara finna.</l>
                        <l>Hnekki eg frá þar er flokkar</l>
                        <l>fara Þóris mjög stórir.</l>
                    </lg>
                    <p> Þeir riðu nú sem hvatast vestur af og fram um bæinn í Garði áður en Þórir
                        kom af fjallinu með flokk sinn. Og er þeir komu nærri bænum kom maður í för
                        þeirra. Sá kenndi þá ekki. Þeir sjá að kona stóð úti, ung og skrautbúin.
                        Grettir spurði hver kona sú mundi vera. Sá hinn nýkomni maður sagði að það
                        væri dóttir Þóris.</p>
                    <p> Þá kvað Grettir vísu:</p>

                    <lg>
                        <l>Svinn mun segja kunna</l>
                        <l>Sól gullinna stóla,</l>
                        <l>opt þótt eigi skipti</l>
                        <l>orð mín, föður þínum</l>
                        <l>hvar eg ríð um bæ breiðan,</l>
                        <l>barðjós, og nær garði,</l>
                        <l>láðskreytis er lítið</l>
                        <l>lið, með dreng hinn þriðja.</l>
                    </lg>
                    <p> Af þessu þóttist sjá vita hinn nýkomni maður hverjir vera mundu og reið til
                        byggðar og sagði að Grettir væri um riðinn.</p>
                    <p> En er Þórir kom heim þótti mörgum Grettir hafa vafið héðin að höfði þeim.
                        Setti Þórir þá gíslingar fyrir Gretti hvar sem hann kæmi. Tók Grettir það
                        til ráðs að hann sendi fylgdarmann sinn vestur á sveitir með hestana en hann
                        fór upp til fjalla og var í dularkufli og fór svo norður þar öndverðan vetur
                        svo að hann kenndist ekki.</p>
                    <p> Öllum þótti Þórir nú hafa fengið af slíkt eða verra en fyrr í þeirra
                        viðskiptum. </p>
                </div>
                <div n="64" type="textpart" subtype="chapter">
                    <p> Steinn hét prestur er bjó að Eyjardalsá í Bárðardal. Hann var búþegn góður
                        og ríkur að fé. Kjartan hét son hans, röskur maður og vel á legg kominn.</p>
                    <p> Þorsteinn hvíti hét maður er bjó að Sandhaugum, suður frá Eyjardalsá.
                        Steinvör hét kona hans, ung og glaðlát. Þau áttu börn og voru þau ung í
                        þenna tíma. Þar þótti mönnum reimt mjög sakir tröllagangs.</p>
                    <p> Það bar til tveim vetrum fyrr en Grettir kom norður í sveitir að Steinvör
                        húsfreyja að Sandhaugum fór til jólatíða til Eyjardalsár eftir vana en bóndi
                        var heima. Lögðust menn niður til svefns um kveldið. Og um nóttina heyrðu
                        menn brak mikið í skálann og til sængur bónda. Engi þorði upp að standa að
                        forvitnast um því að þar var fámennt mjög. Húsfreyja kom heim um morguninn
                        og var bóndi horfinn og vissi enginn hvað af honum varð orðið. Liðu svo hin
                        næstu misseri.</p>
                    <p> En annan vetur eftir vildi húsfreyja fara til tíða. Bað hún húskarl sinn
                        heima vera. Hann var tregur til en bað hana ráða. Fór þar allt á sömu leið
                        sem fyrr að húskarl var horfinn. Þetta þótti mönnum undarlegt. Sáu menn þá
                        blóðdrefjar nokkurar í útidyrum. Þóttust menn það vita að óvættir mundu hafa
                        tekið þá báða. Þetta fréttist víða um sveitir.</p>
                    <p> Grettir hafði spurn af þessu og með því að honum var mjög lagið að koma af
                        reimleikum eða afturgöngum þá gerði hann ferð sína til Bárðardals og kom
                        aðfangadag jóla til Sandhauga. Hann duldist og nefndist Gestur. Húsfreyja sá
                        að hann var furðu mikill vexti en heimafólk var furðu hrætt við hann. Hann
                        beiddist þar gistingar.</p>
                    <p> Húsfreyja kvað honum mat til reiðu "en ábyrgst þig sjálfur."</p>
                    <p> Hann kvað svo vera skyldu "mun eg vera heima," segir hann, "en þú far til
                        tíða ef þú vilt."</p>
                    <p> Hún svarar: "Mér þykir þú hraustur ef þú þorir heima að vera."</p>
                    <p> "Ei læt eg mér að einu getið," sagði hann.</p>
                    <p> "Illt þykir mér heima að vera," segir hún, "en ekki kemst eg yfir ána."</p>
                    <p> "Eg skal fylgja þér yfir," segir Gestur.</p>
                    <p> Síðan bjóst hún til tíða og dóttir hennar með henni, lítil vexti. Hláka
                        mikil var úti og áin í leysingum. Voru á henni jakaför.</p>
                    <p> Þá mælti húsfreyja: "Ófært er yfir ána bæði mönnum og hestum."</p>
                    <p> "Vöð munu á vera," kvað Gestur, "og verið ekki hræddar."</p>
                    <p> "Ber þú fyrst meyna," kvað húsfreyja, "hún er léttari."</p>
                    <p> "Ekki nenni eg að gera tvær ferðir að þessu," segir Gestur, "og mun eg bera
                        ykkur á handlegg mér."</p>
                    <p> Hún signdi sig og mælti: "Þetta er ófæra eða hvað gerir þú þá af
                        meynni?"</p>
                    <p> "Sjá mun eg ráð til þess," segir hann og greip þær upp báðar og setti hina
                        yngri í kné móður sinnar og bar þær svo á vinstra armlegg sér en hafði lausa
                        hina hægri hönd og óð svo út á vaðið. Eigi þorðu þær að æpa, svo voru þær
                        hræddar. En áin skall þegar upp á brjósti honum. Þá rak að honum jaka mikinn
                        en hann skaut við hendi þeirri er laus var og hratt frá sér. Gerði þá svo
                        djúpt að strauminn braut á öxlinni. Óð hann sterklega þar til er hann kom að
                        bakkanum öðrumegin og fleygir þeim á land.</p>
                    <p> Síðan sneri hann aftur og var þá hálfrökkvað er hann kom heim til Sandhauga
                        og kallaði til matar. Og er hann var mettur bað hann heimafólk fara innar í
                        stofu. Hann tók þá borð og lausa viðu og rak um þvera stofuna og gerði bálk
                        mikinn svo að engi heimamaður komst fram yfir. Enginn þorði í móti honum að
                        mæla og í öngum skyldi kretta. Gengið var í hliðvegginn stofunnar inn við
                        gaflhlaðið og þar þverpallur hjá. Þar lagðist Gestur niður og fór ekki af
                        klæðunum. Ljós brann í stofunni gegnt dyrum. Liggur Gestur svo fram á
                        nóttina.</p>
                    <p> Húsfreyja kom til Eyjardalsár til tíða og undruðu menn um ferðir hennar yfir
                        ána. Hún sagðist eigi vita hvort hana hefði yfir flutt maður eða tröll.</p>
                    <p> Prestur kvað mann víst vera mundu "þó að fárra maki sé og látum hljótt
                        yfir," sagði hann. "Má vera að hann sé ætlaður til að vinna bót á vandræðum
                        þínum."</p>
                    <p> Var húsfreyja þar um nóttina. </p>
                </div>
                <div n="65" type="textpart" subtype="chapter">
                    <p> Nú er frá Gretti það að segja að þá er dró að miðri nótt heyrði hann út
                        dynur miklar. Því næst kom inn í stofuna tröllkona mikil. Hún hafði í hendi
                        trog en annarri skálm heldur mikla. Hún litast um er hún kom inn og sá hvar
                        Gestur lá og hljóp að honum en hann upp í móti og réðust á grimmlega og
                        sóttust lengi í stofunni. Hún var sterkari en hann fór undan kænlega en allt
                        það sem fyrir þeim varð brutu þau, jafnvel þverþilið undan stofunni. Hún dró
                        hann fram yfir dyrnar og svo í anddyrið. Þar tók hann fast í móti. Hún vildi
                        draga hann út úr bænum en það varð eigi fyrr en þau leystu frá allan
                        útidyraumbúninginn og báru hann út á herðum sér. Þæfði hún þá ofan til
                        árinnar og allt fram að gljúfrum. Þá var Gestur ákaflega móður en þó varð
                        annaðhvort að gera að herða sig ella mundi hún steypa honum í gljúfrin. Alla
                        nóttina sóttust þau. Eigi þóttist hann hafa fengist við þvílíkan ófagnað
                        fyrir afls sakir. Hún hafði haldið honum svo fast að sér að hann mátti
                        hvorigri hendi taka til nokkurs utan hann hélt um hana miðja, kvinnuna. Og
                        er þau komu á árgljúfrið bregður hann flagðkonunni til sveiflu. Í því varð
                        honum laus hin hægri hendi. Hann þreif þá skjótt til saxins er hann var
                        gyrður með og bregður því, höggur þá á öxl tröllinu svo að af tók höndina
                        hægri og svo varð hann laus en hún steyptist í gljúfrin og svo í
                        fossinn.</p>
                    <p> Gesturinn var þá bæði stirður og móður og lá þar lengi á hamrinum. Gekk hann
                        þá heim er lýsa tók og lagðist í rekkju. Hann var allur þrútinn og blár.</p>
                    <p> Og er húsfreyja kom frá tíðum þótti henni heldur raskað um híbýli sín. Gekk
                        hún þá til Gests og spurði hvað til hefði borið er allt var brotið og bælt.
                        Hann sagði allt sem farið hafði. Henni þótti mikils um vert og spurði hver
                        hann var. Hann sagði þá til hið sanna og bað sækja prest og kvaðst vildu
                        finna hann. Var og svo gert.</p>
                    <p> En er Steinn prestur kom til Sandhauga varð hann brátt þess vís að þar var
                        kominn Grettir Ásmundarson er Gestur nefndist. Prestur spurði hvað hann
                        ætlaði af þeim mönnum mundi vera orðið er þar höfðu horfið. Grettir kvaðst
                        ætla að í gljúfrin mundu þeir hafa horfið. Prestur kvaðst ei kunna að leggja
                        trúnað á sagnir hans ef engi merki mætti til sjá. Grettir segir að síðar
                        vissu þeir það gerr. Fór prestur heim. Grettir lá í rekkju margar nætur.
                        Húsfreyja gerði við hann harðla vel. Og leið svo af jólin.</p>
                    <p> Þetta er sögn Grettis að tröllkonan steyptist í gljúfrin niður er hún fékk
                        sárið, en Bárðardalsmenn segja að hana dagaði uppi þá er þau glímdu,
                        sprungið þá að hann hjó af henni höndina og standi þar enn í konulíking á
                        bjarginu. Þeir dalbúarnir leyndu þar Gretti um veturinn.</p>
                    <p> Eftir jól var það einn dag að Grettir fór til Eyjardalsár og er þeir Grettir
                        fundust og prestur mælti Grettir: "Sé eg það prestur," segir hann, "að þú
                        leggur lítinn trúnað á sagnir mínar. Nú vil eg að þú farir með mér til
                        árinnar og sjáir hver líkindi þér þykir á vera."</p>
                    <p> Prestur gerði svo. En er þeir komu til fossins sáu þeir skúta upp undir
                        bergið. Það var meitilberg svo mikið að hvergi mátti upp komast og nær tíu
                        faðma ofan að vatninu. Þeir höfðu festi með sér.</p>
                    <p> Þá mælti prestur: "Langt um ófært sýnist mér þér niður að fara."</p>
                    <p> Grettir svarar: "Fært er víst en þeim mun best, þeir sem ágætismenn eru. Mun
                        eg forvitnast hvað í fossinum er en þú skalt geyma festar."</p>
                    <p> Prestur bað hann ráða og keyrði niður hæl á berginu og bar að grjót. </p>
                </div>
                <div n="66" type="textpart" subtype="chapter">
                    <p> Nú er frá Gretti að segja að hann lætur stein í festaraugað og lét svo síga
                        ofan að vatninu.</p>
                    <p> "Hvern veg ætlar þú nú," segir prestur, "að fara?"</p>
                    <p> "Ekki vil eg vera bundinn," segir Grettir, "þá er eg kem í fossinn. Svo
                        boðar mér hugur um."</p>
                    <p> Eftir það bjó hann sig til ferðar og var fáklæddur og gyrti sig með saxinu
                        en hafði ekki fleiri vopn. Síðan hljóp hann af bjarginu og niður í fossinn.
                        Sá prestur í iljar honum og vissi síðan aldrei hvað af honum varð. Grettir
                        kafaði undir fossinn og var það torvelt því að iða var mikil og varð hann
                        allt til grunns að kafa áður en hann kæmist upp undir fossinn. Þar var
                        forberg mikið og komst hann inn þar upp á. Þar var hellir mikill undir
                        fossinum og féll áin fram af berginu.</p>
                    <p> Hann gekk þá inn í hellinn og var þar eldur mikill á bröndum. Grettir sá að
                        þar lá jötunn ógurlega mikill. Hann var hræðilegur að sjá. En er Grettir kom
                        að honum hljóp jötunninn upp og greip flein einn og hjó til þess er kominn
                        var því að bæði mátti höggva og leggja með því. Tréskaft var í. Það kölluðu
                        menn þá heftisax er þann veg var gert. Grettir hjó á móti með saxinu og kom
                        á skaftið svo að í sundur tók. Jötunninn vildi þá seilast á bak sér aftur
                        til sverðs er þar hékk í hellinum. Í því hjó Grettir framan á brjóstið svo
                        að nálega tók af alla bringspalina og kviðinn svo að iðrin steyptust úr
                        honum ofan í ána og keyrði þau ofan eftir ánni.</p>
                    <p> Og er prestur sat við festina sá hann að slyðrur nokkurar rak ofan eftir
                        strengnum, blóðugar allar. Hann varð þá laus á velli og þóttist nú vita að
                        Grettir mundi dauður vera. Hljóp hann þá frá festarhaldinu og fór heim. Var
                        þá komið að kveldi og sagði víslega að Grettir væri dauður og sagði að
                        mikill skaði væri eftir þvílíkan mann.</p>
                    <p> Nú er frá Gretti að segja. Hann lét skammt höggva í milli þar til er
                        jötunninn dó. Gekk Grettir þá innar eftir hellinum. Hann kveikti ljós og
                        kannaði hellinn. Ekki er frá því sagt hversu mikið fé hann fékk í hellinum
                        en það ætla menn að verið hafi mikið. Dvaldist honum þar fram á nóttina.
                        Hann fann þar tveggja manna bein og bar þau í belg einn. Leitaði hann þá úr
                        hellinum og lagðist til festarinnar og hristi hana og ætlaði að prestur
                        mundi þar vera. En er hann vissi að prestur var heim farinn varð hann þá að
                        handstyrkja sig upp festina og komst hann svo upp á bjargið.</p>
                    <p> Fór hann þá heim til Eyjardalsár og kom í forkirkju belgnum þeim sem beinin
                        voru í og með rúnakefli því er vísur þessar voru forkunnlega vel á
                        ristnar:</p>

                    <lg>
                        <l>Gekk eg í gljúfr hið dökkva,</l>
                        <l>gein veltiflug steina</l>
                        <l>við hjörgæði hríðar</l>
                        <l>hlunns úrsvölum munni.</l>
                        <l>Fast lá framan að brjósti</l>
                        <l>flugstraumr í sal Naumu.</l>
                        <l>Heldr kom á herðar skáldi</l>
                        <l>hörð fjón Braga kvonar.</l>
                    </lg>
                    <p> Og enn þessi:</p>

                    <lg>
                        <l>Ljótr kom mér í móti</l>
                        <l>mellu vinr úr helli.</l>
                        <l>Hann fékkst heldr að sönnu</l>
                        <l>harðfengr við mig lengi.</l>
                        <l>Harðeggjað lét eg höggvið</l>
                        <l>heptisax af skepti.</l>
                        <l>Gangs klauf brjóst og bringu</l>
                        <l>bjartr gunnlogi svarta.</l>
                    </lg>
                    <p> Þar sagði svo að Grettir hafi bein þessi úr hellinum haft. En er prestur kom
                        til kirkju um morguninn fann hann keflið og það sem fylgdi og las rúnirnar.
                        En Grettir hafði farið heim til Sandhauga. </p>
                </div>
                <div n="67" type="textpart" subtype="chapter">
                    <p> En þá er prestur fann Gretti spurði hann innilega eftir atburðum en hann
                        sagði alla sögu um ferð sína og kvað prest ótrúlega hafa haldið festinni.
                        Prestur lét það á sannast. Þóttust menn það vita að þessar óvættir mundu
                        valdið hafa mannahvörfum þar í dalnum. Varð og aldrei mein af afturgöngum
                        eða reimleikum þar í dalnum síðan. Þótti Grettir þar gert hafa mikla
                        landhreinsan. Prestur jarðaði bein þessi í kirkjugarði.</p>
                    <p> Grettir var síðan á Sandhaugum um veturinn. og duldist þó fyrir alþýðu
                        manna. En er Þórir í Garði hafði af pata nokkurn að Grettir væri í
                        Bárðardal, þá setti hann menn til höfuðs honum. Réðu menn honum þá að hann
                        skyldi á burt leita og fór hann þá vestur.</p>
                    <p> En er hann kom á Möðruvöllu til Guðmundar hins ríka, beiddi hann þá Guðmund
                        ásjá en hann kvað sér ekki hent við honum að taka "en sá einn er þér," sagði
                        Guðmundur, "að koma þér þar nokkur sem þú mættir vera óhræddur um líf
                        þitt."</p>
                    <p> Grettir kvaðst eigi vita hvar það væri.</p>
                    <p> Guðmundur mælti: "Ey sú liggur á Skagafirði er heitir Drangey. Hún er svo
                        gott vígi að hvergi má komast upp á hana nema stigar séu við látnir. Gætir
                        þú þangað komist þá veit eg eigi þess manns von er þig sæki þangað með
                        vopnum eða vélum ef þú gætir vel stigans."</p>
                    <p> "Reynt skal þetta vera," segir Grettir, "en svo gerist eg myrkfælinn að það
                        má eg ekki til lífs vinna mér að vera einn saman."</p>
                    <p> Guðmundur mælti: "Vera má að svo sé en trú þú öngum svo vel að þú trúir eigi
                        best sjálfum þér. En vandsénir eru margir."</p>
                    <p> Grettir þakkaði honum heilræði. Fór hann þá burt af Möðruvöllum.</p>
                    <p> Hann létti ei fyrr en hann kom til Bjargs. Móðir hans fagnaði honum vel og
                        þau Illugi bæði. Dvaldist hann þar nokkurar nætur. Þar frétti hann víg
                        Þorsteins Kuggasonar. Hafði það orðið um haustið áður en Grettir fór til
                        Bárðardals. Þótti honum nú taka mjög um að höggast.</p>
                    <p> Reið Grettir þá suður Holtavörðuheiði og ætlaði að hefna Hallmundar ef hann
                        hitti Grím. En er hann kom í Norðurárdal frétti hann að Grímur var fyrir
                        tveimur vetrum eða þremur á burt þaðan sem fyrr var sagt. En því hafði
                        Grettir svo seint spurt þessi tíðindi að hann fór huldu höfði þá tvo vetur
                        og þann hinn þriðja sem hann var í Þórisdal og hafði öngva menn fundið þá er
                        honum vildu nokkurar fréttir segja.</p>
                    <p> Sneri hann þá til Breiðafjarðardala og sætti þeim mönnum er fóru yfir
                        Brattabrekku. Lét hann þá enn sópa greipur um eignir smábænda. Það var um
                        hásumarsskeið.</p>
                    <p> Þetta sumar er á leið fæddi Steinvör að Sandhaugum sveinbarn og hét Skeggi.
                        Hann var fyrst kenndur Kjartani syni Steins prests að Eyjardalsá. Skeggi var
                        ólíkur öðrum systkinum sínum fyrir sakir afls og vaxtar. En þá er hann var
                        fimmtán vetra var hann sterkastur norður þar og var þá eignaður Gretti.
                        Hugðu menn að hann mundi afbragðsmaður verða en hann andaðist sextán vetra
                        og er engi saga af honum. </p>
                </div>
                <div n="68" type="textpart" subtype="chapter">
                    <p> Eftir víg Þorsteins Kuggasonar lagði Snorri goði fæð mikla á þá Þórodd son
                        sinn og Sám son Barkar hins digra, en það er ei greint hvað þeir höfðu helst
                        til saka utan það að þeir hafi eigi viljað gera eitthvert stórvirki það er
                        Snorri lagði fyrir þá. Og því rak Snorri goði Þórodd burt frá sér og bað
                        hann eigi fyrr aftur koma en hann hefði drepið einnhvern skógarmann og svo
                        varð að vera. Fór Þóroddur þá yfir til Dala.</p>
                    <p> Þá bjó á Breiðabólstað í Sökkólfsdal ekkja sú er Geirlaug hét. Hún hélt
                        smalamann þann sem sekur var orðinn um áverkamál. Hann var frumvaxta
                        piltungur. Það frétti Þóroddur Snorrason og reið á Breiðabólstað. Hann
                        spurði hvar smalamaður væri.</p>
                    <p> Húsfreyja kvað hann vera hjá fé "eða hvað viltu honum?"</p>
                    <p> "Eg skal hafa líf hans," segir Þóroddur, "því að hann er sekur
                        skógarmaður."</p>
                    <p> Hún svarar: "Það er þér engi frami að drepa hann, veslinginn, slíkur
                        ofurgarpur sem þú þykist vera. Mun eg vísa þér til meira þrekvirkis ef þér
                        er mikill hugur á að reyna þig."</p>
                    <p> "Hvert er það?" segir hann.</p>
                    <p> Hún svarar: "Hér upp í fjallinu liggur Grettir Ásmundarson. Fást þú við
                        hann. Það er meir við þitt hæfi."</p>
                    <p> Þóroddur tók vel máli þessu "og skal svo vera."</p>
                    <p> Keyrði hann þá hestinn sporum og reið upp eftir dalnum. Og er hann kom á
                        hæðirnar fyrir neðan Austurá sá hann hvar var ljósbleikur hestur með söðli.
                        Hann sá þar og mikinn mann með vopnum og sneri þegar til móts við hann.
                        Grettir heilsaði honum og spurði hver hann væri.</p>
                    <p> Þóroddur nefndi sig og mælti: "Hví spyrð þú mig eigi heldur að erindum mínum
                        en nafni?"</p>
                    <p> "Því," sagði Grettir, "að þau ein munu vera að lítið mun til koma eða ertu
                        son Snorra goða?"</p>
                    <p> "Svo er og víst," segir Þóroddur, "en þó skal nú reyna hvor okkar meira
                        má."</p>
                    <p> "Auðvitað er það," sagði Grettir. "Eða hefir þú eigi frétt það að eg hefi
                        orðið lítil heillaþúfa um að þreifa flestum mönnum?"</p>
                    <p> "Veit eg það," segir Þóroddur, "en þó skal nú nokkuð til voga" og brá sverði
                        og sótti að Gretti með ákefð en hann hlífði sér með skildi en ekki bar hann
                        vopn á Þórodd og fór svo um stund. Ekki varð hann sár.</p>
                    <p> Grettir mælti þá: "Látum við af þessum leik því að öngan sigur muntu fá í
                        okkrum viðskiptum."</p>
                    <p> Þóroddur hjó þá sem tíðast.</p>
                    <p> Grettir leiddist við hann að fást. Þreif hann til Þórodds og setti hann
                        niður hjá sér og mælti: "Alls á eg kosti við þig gera það sem eg vil og ekki
                        hræðist eg að þú verðir mér að bana en hræðist eg hærukollinn Snorra goða
                        föður þinn og ráð hans. Þau hafa flestum á kné komið. Og skyldir þú ætla þér
                        það er þú gætir orkað. En ekki er það barnafæri að berjast við mig."</p>
                    <p> En er Þóroddur sá að hann kom öngu fram sefaðist hann heldur og skildu þeir
                        við það. Reið Þóroddur heim í Tungu og sagði föður sínum sameign þeirra
                        Grettis.</p>
                    <p> Snorri goði brosti að og mælti: "Margur er dulinn að sér og varð ykkar
                        mikill mannamunur. Þú hjóst upp á hann en hann mátti gera við þig hvað er
                        hann vildi. En þó gerði Grettir viturlega er hann drap þig eigi því að eg
                        mundi eigi nennt hafa að þín væri óhefnt. Skal eg heldur leggja honum til
                        liðs ef eg verð við staddur hans mál."</p>
                    <p> Fannst það mjög að Snorra að honum þótti Grettir vel hafa gert við Þórodd og
                        var jafnan vin hans síðan í tillögum sínum. </p>
                </div>
                <div n="69" type="textpart" subtype="chapter">
                    <p> Grettir reið norður til Bjargs litlu síðar en þeir Þóroddur skildu og
                        duldist þar enn um stundar sakir. Þá gerðist svo mikið bragð að myrkfælni
                        hans að hann þorði hvergi að fara þegar er rökkva tók. Móðir hans bauð honum
                        þar að vera en kvaðst þó sjá að það mundi honum eigi duga fyrir þann skuld
                        að hann átti sökótt um allt landið.</p>
                    <p> Grettir kvað hana öngvar ónáðir af sér skyldu hafa "en eigi mun eg það
                        lengur til lífs mér vinna," segir hann, "að vera einn saman."</p>
                    <p> Illugi bróðir hans var þá fimmtán vetra gamall og allra manna gervilegastur.
                        Hann var hjá viðtali þeirra. Grettir sagði móður sinni hvað Guðmundur hinn
                        ríki hafði ráðið honum og lést mundu leita ef kostur væri að komast í
                        Drangey en þó kvaðst hann eigi þar vera mega nema hann fengi einnhvern
                        dygðarmann að vera hjá sér.</p>
                    <p> Þá mælti Illugi: "Eg mun fara með þér bróðir en eigi veit eg að þér sé fylgd
                        í mér utan það að trúr mun eg þér vera og eigi renna frá þér meðan þú
                        stendur uppi og gerr veit eg hvað um þig líður ef eg fylgi þér."</p>
                    <p> Grettir svarar: "Þú ert svo manna að mér er mest gleði að og ef móður minni
                        væri ei í móti skapi vildi eg gjarna að þú færir með mér."</p>
                    <p> Ásdís mælti þá: "Er svo nú komið að eg sé að tvennum vandræðum gegnir. Eg
                        þykist ekki Illuga missa mega en eg veit að svo mikil atkvæði eru að um hagi
                        Grettis að hann verður eitthvert úr að ráða. En þó að mér þyki mikið fyrir
                        að sjá á bak ykkur báðum sonum mínum þá vil eg það þó til vinna ef Grettir
                        væri þá nær en áður."</p>
                    <p> Illugi varð glaður við þetta því að hann hugði gott til að fara með Gretti.
                        Hún fékk þeim lausafé mikið. Bjuggust þeir þá til ferðar.</p>
                    <p> Leiddi Ásdís þá frá garði og áður en þau skildu mælti hún svo: "Nú farið þið
                        þar synir mínir tveir og mun ykkur samdauði verða tregast og má enginn renna
                        undan því sem honum er skapað. Mun eg hvorigan ykkarn sjá sinni síðan. Látið
                        nú eitt yfir ykkur ganga. En eigi veit eg hverja heill þið sækið þangað í
                        Drangey en þar munuð þið beinin bera og margir munu þar fyrirmuna ykkur
                        þarvistar. Sjáið þið vel fyrir svikum. En vopnbitnir munuð þið verða. En
                        undarlega hafa mér draumar gengið. Gæt ykkar vel við gerningum. Fátt er
                        rammara en forneskjan."</p>
                    <p> En er hún hafði þetta mælt grét hún mjög.</p>
                    <p> Þá mælti Grettir: "Grát þú eigi móðir. Það skal sagt að þú hafir sonu átt en
                        eigi dætur ef við erum með vopnum sóttir. Og lif vel og heil."</p>
                    <p> Eftir það skildu þau.</p>
                    <p> Þeir fóru nú norður um sveitir og hittu frændur sína. Dvöldust svo á haust
                        fram til vetrar. Þá sneru þeir til Skagafjarðar og fóru norður Vatnsskarð og
                        svo til Reykjaskarðs og svo ofan Sæmundarhlíð og svo á Langholt. Þeir komu
                        til Glaumbæjar að áliðnum degi. Grettir hafði kastað hetti sínum á öxl sér.
                        Svo gekk hann jafnan úti hvort sem var betra eða verra.</p>
                    <p> Þaðan fóru þeir og er þeir komu skammt á veg kom maður til móts við þá,
                        höfuðmikill, hár og mjór og illa klæddur. Hann heilsaði þeim og spurðu
                        hvorir aðra að nafni. Þeir sögðu til sín en hann nefndist Þorbjörn. Hann var
                        einhleypur maður og nennti ekki að vinna og skrumaði mikið og var hent að
                        honum gaman mikið eða dáruskapur af sumum mönnum. Hann gerði sér við þá dælt
                        og sagði mart ofan úr héraði frá byggðarlagsmönnum. Gretti þótti gaman mikið
                        að honum.</p>
                    <p> Hann spurði hvort þeir þættust ekki þurfa þess manns er starfaði fyrir þeim
                        "vildi eg gjarna fara með ykkur," segir hann.</p>
                    <p> Svo fékk hann um talað að þeir létu hann fylgja sér. Var fjúkanda mjög og
                        kalt. En með því að þessi maður var umfangsmikill og hinn mesti gárungur
                        átti hann kenningarnafn og var kallaður glaumur.</p>
                    <p> "Mikið fannst þeim í Glaumbæ er þú gekkst þar heim hettulaus í því
                        illviðri," sagði Glaumur, "hvort þú mundir því hraustari sem þú varst
                        ókulvísari. En hér voru bóndasynir tveir, afburðarmenn allmiklir, og kvaddi
                        sauðamaður þá til fjár með sér og þóttust varla geta klætt sig fyrir
                        kulda."</p>
                    <p> Grettir sá einn ungan mann inn í dyrum og dró þar á sig vöttur sína en annar
                        gekk á milli fjóss og haugs "og mun eg hvorigan þeirra hræðast."</p>
                    <p> Eftir það fóru þeir ofan til Reyniness og voru þar um nóttina. Þaðan fóru
                        þeir út á ströndina til þess bæjar er að Reykjum hét. Þar bjó sá maður er
                        Þorvaldur hét og var góður bóndi. Bað Grettir hann ásjá og sagði honum
                        fyrirætlan sína að hann vildi komast út í Drangey. Bóndi sagði að
                        Skagfirðingum mundi það þykja engi vinsending og taldist undan. Grettir tók
                        þá fésjóð er móðir hans hafði gefið honum og fékk bónda. Hann varð léttbrýnn
                        við féið og fékk til húskarla sína þá að flytja þá um nóttina í tunglsljósi.
                        Frá Reykjum er skemmst til eyjarinnar og er það vika sjós.</p>
                    <p> En er þeir komu í eyna þótti Gretti þar gott um að litast því að hún var
                        grasi vaxin en sjábrött svo að hvergi mátti upp á komast nema þar sem
                        stigarnir voru við látnir og ef upp var dreginn hinn efri stiginn þá var það
                        einskis manns færleikur að komast á eyna. Þar var þá og fuglberg mikið á
                        sumrum. Þar var þá átta tigir sauða í eynni er bændur áttu. Það voru mest
                        hrútar og ær er þeir ætluðu til skurðar. Settist Grettir þar nú kyrrt. Þá
                        hafði hann fimmtán vetur eða sextán í sekt verið að því sem Sturla Þórðarson
                        hefir sagt. </p>
                </div>
                <div n="70" type="textpart" subtype="chapter">
                    <p> Þá er Grettir kom í Drangey voru þessir héraðshöfðingjar í Skagafirði.</p>
                    <p> Hjalti bjó að Hofi í Hjaltadal, son Þórðar Hjaltasonar, Þórðarsonar skálps.
                        Hjalti var höfðingi og göfugmenni mikið og vinsæll. Þorbjörn öngull hét
                        bróðir hans. Hann var mikill maður og sterkur og harðfengur og ódæll. Þórður
                        faðir þeirra hafði kvongast í elli sinni og var sú kona ekki móðir þeirra
                        bræðra. Hún var illa til stjúpbarna sinna og verst til Þorbjarnar því að
                        hann var illfengur og ófyrirleitinn.</p>
                    <p> Það var eitt sinn að Þorbjörn öngull sat að tafli. Þá gekk stjúpmóðir hans
                        hjá og sá að hann tefldi hnettafl. Það var stórt halatafl. Henni þótti hann
                        óþrifinn og kastaði að honum nokkurum orðum en hann svarar illa. Hún greip
                        þá upp töflina og setti halann á kinnbein Þorbirni og hljóp af í augað svo
                        að úti lá á kinninni. Hann hljóp upp og þreif til hennar óþyrmilega svo að
                        hún lagðist í rekkju af og af því dó hún síðan og sögðu menn að hún hefði
                        verið ólétt. Síðan varð hann mesti óeirðarmaður. Tók hann þá við fé sínu og
                        bjó fyrst í Viðvík.</p>
                    <p> Halldór Þorgeirsson, Þórðarsonar frá Höfða, bjó að Hofi á Höfðaströnd. Hann
                        átti Þórdísi Þórðardóttur systur þeirra bræðra Hjalta og Þorbjarnar önguls.
                        Halldór var gildur bóndi og ríkur að fé.</p>
                    <p> Björn hét maður er bjó í Haganesi í Fljótum. Hann var vinur Halldórs að
                        Hofi. Þessir veittust að hverju máli.</p>
                    <p> Tungu-Steinn hét maður er bjó á Steinsstöðum. Hann var Bjarnarson,
                        Ófeigssonar þunnskeggs, Kráku-Hreiðarssonar, sonar þess er Eiríkur í
                        Goðdölum gaf tunguna niður frá Skálamýri. Steinn var frægur maður.</p>
                    <p> Eiríkur hét maður son Hólmgöngu-Starra Eiríkssonar úr Goðdölum,
                        Hróaldssonar, Geirmundarsonar örðigskeggja. Hann bjó að Hofi í Goðdölum.
                        Þessir voru allir virðingamenn miklir.</p>
                    <p> Bræður tveir bjuggu þar sem heitir að Breiðá í Sléttahlíð og hét Þórður
                        hvortveggi. Þeir voru rammir að afli og þó gæfir menn. Þeir áttu allir part
                        í Drangey. Svo segja menn að eigi ættu færri menn í eynni en tuttugu og
                        vildi engi sinn part öðrum selja. Þórðarsynir áttu mest í, því að þeir voru
                        ríkastir. </p>
                </div>
                <div n="71" type="textpart" subtype="chapter">
                    <p> Nú líður fram að sólhvörfum. Þá bjuggust bændur að sækja sláturfé sitt í
                        eyna.</p>
                    <p> Þeir skipuðu skútu og fékk hver mann fyrir sig en sumir tvo. En er þeir komu
                        nærri eyjunni sáu þeir þar menn á ferli. Það þótti þeim undarlegt og gátu
                        það til að nokkurir menn mundu hafa brotið þar skip sitt og komist þar á
                        land. Reru nú þar að sem stigarnir voru en hinir sem fyrir voru drógu upp
                        stigana. Þá þótti bændum undarlega við bregða og kölluðu á þá og spurðu
                        hverjir þar væru fyrir. Grettir nefndi sig og svo sína félaga. Bændur spurðu
                        hver hann flutti út í eyna.</p>
                    <p> Grettir svarar: "Sá flutti mig sem farið átti og hendurnar hafði og meiri
                        var minn vinur en yðvar."</p>
                    <p> Bændur svöruðu: "Lát oss ná fé voru og far til lands með oss og haf frjálst
                        það sem þú hefir niður lagt af fé voru."</p>
                    <p> Grettir svarar: "Vel er það boðið en þó munu nú hvorir hafa það sem fengið
                        hafa. Og er það skjótt að segja yður að héðan fer eg eigi nema eg sé dauður
                        um dreginn. Ekki læt eg laust það sem eg hefi höndum á komið."</p>
                    <p> Nú þögnuðu bændur og þótti mikill vogestur kominn í Drangey. Buðu þeir honum
                        nú marga kosti, bæði með fégjöfum og fögrum heitum, en Grettir neitti öllu
                        og fóru bændur á burt við svo búið og undu illa við sinn hlut. Sögðu þeir
                        héraðsmönnum hver vargur kominn var í eyna. Þetta kom mikið á þá óvara og
                        þótti eigi hægt til aðgerða. Áttu þeir um þetta að tala um veturinn og gátu
                        eigi ráð til séð að koma Gretti úr eyjunni. </p>
                </div>
                <div n="72" type="textpart" subtype="chapter">
                    <p> Líður nú þar til er menn fara til Hegranessþings um vorið. Kom fjölmenni
                        mikið úr öllum héruðum þeim sem menn áttu þangað að sækja. Sátu menn þar
                        lengi á vorið bæði yfir málum og gleði því að þá var mart gleðimanna í
                        héröðum.</p>
                    <p> En er Grettir spurði að alþýða manna var farin til þingsins hafði hann gert
                        ráð við vini sína því að hann átti ávallt gott við þá sem næstir honum voru
                        og sparði ekki við þá það sem hann fékk til. Hann sagði að hann vildi fara
                        til lands til aðdrátta en þeir Illugi og Glaumur skyldu eftir vera. Óráðlegt
                        þótti Illuga þetta vera en lét þó svo vera sem Grettir vildi. Hann bað þá
                        geyma stigans og sagði þeim þar á liggja. Eftir það fór hann á land og
                        aflaði það sem hann þóttist þurfa. Hann duldist nú hvar sem hann kom og
                        varði öngvan að hann mundi á land kominn. Nú spurði hann af þinginu að þar
                        var gleði mikil. Var Gretti forvitni á að koma til þingsins og tekur fornan
                        búning, heldur vondan, og kemur svo á þingið að menn gengu frá lögréttu heim
                        til búða.</p>
                    <p> Þá töluðu til sumir menn ungir að veður væri gott og fagurt og sé gott ungum
                        mönnum að hafa glímur og skemmtan. Þeir kváðu það allráðlegt. Fóru menn þá
                        og settust niður fram frá búðunum. Gengu þeir Þórðarsynir mest fyrir
                        skemmtan.</p>
                    <p> Þorbjörn öngull var uppvöðslumikill og ruddi fast til gleði. Varð hver til
                        að fara sem hann vildi. Tók hann í herðar hverjum manni og hnykkti fram á
                        völlinn. Nú glímdu fyrst þeir sem ósterkastir voru og þá hver að öðrum og
                        gerðist af þessu gleði mikil.</p>
                    <p> En er flestir höfðu glímt nema þeir sem sterkastir voru áttu bændur um að
                        tala hver til mundi verða að taka á öðrum hvorum þeirra Þórðanna er fyrr
                        voru nefndir en þar varð enginn til. Þeir gengu þá fyrir ýmsa menn og buðu
                        sig fram en því firr fór sem nær kallaði.</p>
                    <p> Þorbjörn öngull litast þá um og sá hvar maður sat, mikill vexti, og sá
                        óglöggt í andlit honum. Þorbjörn þreif til hans og kippti honum fast. Hann
                        sat kyrr og bifðist hvergi.</p>
                    <p> Þá mælti Þorbjörn: "Enginn hefir setið jafnfast fyrir mér í dag sem þú eða
                        hver er þessi maður?"</p>
                    <p> Hann svarar: "Gestur heiti eg."</p>
                    <p> Þorbjörn mælti: "Þú munt vilja skemmta nokkuru og ertu aufúsugestur."</p>
                    <p> Hann svarar: "Skjótt þykir mér mart skipast kunna og mun eg ekki hlaupa í
                        leik með yður en mér er allt ókunnigt fyrir."</p>
                    <p> Töluðu þá margir að hann væri góðs fyrir verður ef hann vildi skemmta mönnum
                        nokkuru, ókunnur maður. Hann spurði hvers þeir beiddu hann. Þeir báðu hann
                        glíma við einnhvern.</p>
                    <p> Hann kvaðst niður hafa lagt að rjá "en gaman þótti mér að því um skeið."</p>
                    <p> En er hann afneitti eigi með öllu báðu þeir hann því meir.</p>
                    <p> Hann mælti: "Ef yður þykir undir um að eg sé dreginn þá munuð þér það til
                        vinna að handsala mér grið hér á þinginu og þar til sem eg kem til heimilis
                        míns."</p>
                    <p> Þá þutu upp allir og kváðust það gjarna vilja. Hafur hét sá maður er mest
                        fýsti að þessum manni væru grið gefin. Hann var Þórarinsson, Hafurssonar,
                        Þórðarsonar hnapps er land hafði numið upp frá Stíflu í Fljótum til Tunguár.
                        Hann bjó á Hnappsstöðum og var orðamaður mikill. Hann sagði fyrir griðum með
                        mikilli röksemd og er þetta upphaf á:</p>
                    <p> "Hér set eg grið," segir hann, "allra manna á millum, einkanlega þeim sama
                        Gest til nefndum er hér situr, og að undir skildum öllum goðorðsmönnum og
                        gildum bændum og allrar alþýðu vígra manna og vopnfærra og allir aðrir
                        héraðsmenn í Hegranessþingi eða hvaðan sem hvorir eru að komnir, nefndra
                        manna eða ónefndra, handsölum grið og fullan frið komumanni hinum ókunna er
                        Gestur nefnist, til gamans, glímu og gleði allrar, til hérvistar og
                        heimferðar hvort er hann þarf að fara á legi eða landi eða flutningi. Skal
                        hann hafa grið í öllum stöðum, nefndum og ónefndum, svo lengi sem hann þarf
                        til heillar heimkomu að höldnum tryggðum. Set eg þessi grið fyrir oss og
                        vora frændur, vini og venslamenn, svo konur sem karla, þýjar og þræla,
                        sveina og sjálfráða menn. Sé sá griðníðingur er griðin rýfur eða tryggðum
                        spillir, rækur og rekinn frá guði og góðum mönnum, úr himinríki og frá öllum
                        helgum mönnum og hvergi hæfur manna í milli, og svo frá öllum út flæmdur sem
                        víðast varga reka eða kristnir menn kirkjur sækja, heiðnir menn hof blóta,
                        eldur brennur, jörð grær, mælt barn móður kallar og móðir mög fæðir, aldir
                        elda kynda, skip skríður, skildir blika, sól skín, snæ leggur, Finnur
                        skríður, fura vex, valur flýgur vorlangan dag og standi honum beinn byr
                        undir báða vængi, himinn hverfur, heimur er byggður og vindur veitir vötn
                        til sjóvar, þrælar korni sá. Hann skal firrast kirkjur og kristna menn,
                        heiðna hölda, hús og hella, heim hvern nema helvíti. Nú skulum vér vera
                        sáttir og sammála hver við annan í huga góðum hvort sem vér finnumst á
                        fjalli eða fjöru, skipi eða skíði, jörðu eða jökli, í hafi eða á hests baki,
                        svo sem vin sinn í vatni finni eða bróður sinn á braut finni, jafnsáttir
                        hver við annan sem sonur við föður eða faðir við son í samförum öllum. Nú
                        leggjum vér hendur saman og allir vér og höldum vel griðin og öll orð töluð
                        í tryggðum þessum að vitni guðs og góðra manna og allra þeirra er orð mín
                        heyra eða nokkurir eru nær staddir."</p>
                    <p> Tóku þá margir til orða að mikið var um mælt.</p>
                    <p> Gestur mælti þá: "Vel hefir þú um mælt og sagt ef þér spillið eigi um síðar.
                        Skal eg nú ekki dvelja það sem eg hefi til fram að láta."</p>
                    <p> Eftir það kastaði hann kuflinum og því næst öllum bolklæðum. Þá leit hver
                        til annars og brá mjög vo fyrir grön. Þóttust þeir kenna að þetta var
                        Grettir Ásmundarson því að hann var ólíkur öðrum mönnum fyrir vaxtar sakir
                        og þrekleika og þögnuðu nú allir en Hafur þóttist ósvinnur orðinn. Gengu
                        tveir og tveir saman af héraðsmönnum og ámælti hver öðrum en þeim mest er
                        fyrir griðunum hafði sagt.</p>
                    <p> Þá mælti Grettir: "Gerið greiðlegt fyrir mér hvað yður býr í skapi því að
                        ekki sit eg lengi klæðlaus. Eigið þér miklu meira í hættu en eg hvort þér
                        haldið grið yður eða eigi."</p>
                    <p> Þeir svöruðu fá og settust niður. Þórðarsynir og Halldór mágur þeirra tóku
                        nú tal með sér. Vildu sumir halda griðin en sumir eigi. Hnippaði hver kolli
                        að öðrum.</p>
                    <p> Grettir kvað vísu:</p>

                    <lg>
                        <l>Dulist hefir margr í morgun</l>
                        <l>menja runnr við kunnan.</l>
                        <l>Renna víst á runna</l>
                        <l>ranns ímu tvær grímur.</l>
                        <l>Skotið mun heldr fyr hölda</l>
                        <l>hvassorða leikborði.</l>
                        <l>Öld bilar orð að halda.</l>
                        <l>Allt dró slafr af Hafri.</l>
                    </lg>
                    <p> Þá mælti Tungu-Steinn: "Þykir þér svo vera Grettir eða hvað munu þeir af
                        ráða, höfðingjarnir? En satt er það að þú ert afbragðsmaður fyrir hreysti
                        sakir. Eða sérð þú eigi að hver þeirra kjáir nefinu að öðrum?"</p>
                    <p> Grettir kvað þá vísu:</p>

                    <lg>
                        <l>Héldu Hlakkar tjalda</l>
                        <l>hefjendr saman nefjum</l>
                        <l>Hildar veggs og hjuggust</l>
                        <l>hregg-Nirðir til skeggjum</l>
                        <l>og geðstrangir gengu,</l>
                        <l>griða tóku að iðrast,</l>
                        <l>Sváfnis látrs í sveitir</l>
                        <l>sviptendr er mig kenndu.</l>
                    </lg>
                    <p> Þá mælti Hjalti Þórðarson: "Ekki skal svo vera, segir hann. "Halda skulum
                        vér grið vor þó að vor hafi orðið hyggindismunur. Vil eg eigi að menn hafi
                        það til eftirdæma að vér sjálfir höfum gengið á grið þau sem vér höfum sett
                        og seld. Skal Grettir fara liðugur þangað sem hann vill og hafa grið til
                        þess er hann kemur aftur úr þessari ferð. Eru þá úti þessi tryggðamál hvað
                        sem í gerist með oss."</p>
                    <p> Allir þökkuðu honum fyrir og þótti hann höfðinglega gera, slíkar sakir sem
                        til voru. Þorbjörn öngull varð hljóður við.</p>
                    <p> Var þá talað til að annar hvor þeir Þórðanna mundi taka á Gretti en hann bað
                        þá ráða. Nú gekk annar fram þeirra bræðra. Grettir stóð fyrir réttur en hinn
                        hljóp að honum sem snarast og gekk Grettir hvergi úr sporum. Grettir
                        seildist aftur yfir bak Þórði og tók svo í brækurnar og kippti upp fótunum
                        og kastaði honum aftur yfir höfuð sér svo að hann kom að herðum niður og
                        varð það allmikið fall. Þá mæltu menn að þeir skyldu fara til báðir
                        bræðurnir senn og svo var gert. Þá urðu allmiklar sviptingar og máttu ýmsir
                        betur en þó hafði Grettir ávallt annan hvorn undir en ýmsir fóru á kné eða
                        fengu slyðrur fyrir öðrum. Svo tókust þeir fast á að hvervetna var blátt og
                        blóðrisa. Öllum þótti að þessu hin mesta skemmtun.</p>
                    <p> Og er þeir hættu þökkuðu allir fyrir glímuna þeim og var það dómur þeirra er
                        hjá sátu að þeir væru eigi sterkari tveir en Grettir einn en hvor þeirra
                        hafði tveggja manna megin þeirra sem gildir voru. Þeir voru svo jafnsterkir
                        að hvorgi bar af öðrum ef þeir reyndu með sér.</p>
                    <p> Grettir var ekki lengi á þinginu. Bændur báðu hann gefa upp eyna en hann
                        neitti því og gátu bændur ekki að gert.</p>
                    <p> Grettir fór aftur til Drangeyjar og tók Illugi feginsamlega við honum.
                        Settust þeir um kyrrt. Sagði Grettir þeim nú frá ferðum sínum. Leið nú fram
                        á sumarið.</p>
                    <p> Öllum þótti Skagfirðingar mikinn drengskap sýnt hafa og hversu vel þeir
                        héldu grið sín og má þá af slíku marka hverjir dygðarmenn þá voru, slíkar
                        sakir sem Grettir hafði gert við þá.</p>
                    <p> Bændur þeir sem óríkari voru töluðu með sér að þeim væri lítið gagn að eiga
                        lítinn part í Drangey og buðu nú að selja Þórðarsonum en Hjalti kvaðst eigi
                        kaupa vilja. En bændur skildu það til að sá er kaupa vildi skyldi annaðhvort
                        drepa Gretti eða koma honum burt. Þorbjörn öngull kvaðst eigi spara að
                        bindast fyrir um atför við Gretti ef þeir vildu gefa honum fé til. Hjalti
                        bróðir hans lagði af við hann sinn part í eyjunni því að Þorbjörn var þeirra
                        harðfengari og óvinsæll. Svo gerðu þá fleiri bændur. Fékk Þorbjörn öngull þá
                        mikinn hlut eyjarinnar með litlu verði en hann bast undir að koma Gretti á
                        burtu. </p>
                </div>
                <div n="73" type="textpart" subtype="chapter">
                    <p> Að áliðnu sumri fór Þorbjörn öngull með alskipaða skútu til Drangeyjar en
                        þeir gengu fram á bjargið. Töluðust þeir þá við. Bað Þorbjörn Gretti gera
                        fyrir orð sín að fara úr eyjunni. Grettir kvað þess öngva von.</p>
                    <p> Þorbjörn mælti: "Vera má að eg megi gera þér þvílíkt liðsinni þótt þú gerðir
                        þetta en nú hafa bændur margir lagt upp við mig það er þeir hafa átt í
                        eynni."</p>
                    <p> Grettir svarar: "Nú kvaðstu það upp að eg er ráðinn enn til að ganga héðan
                        aldrei er þú sagðist eiga mestan hlut eyjarinnar. Er það vel þó að við
                        deilum kálið. En það var satt að mér þótti erfitt að hafa alla Skagfirðinga
                        í móti mér en hér er hvorgi til sparandi því að við munum ekki kafna í
                        vinsældum manna. Máttu vel af leggja ferðir þínar hingað því allt er um gert
                        fyrir mér."</p>
                    <p> "Sinnar stundar bíður hvað," sagði Þorbjörn, "og muntu ills bíða."</p>
                    <p> "Hætt mun á það verða," sagði Grettir og skildu við svo búið.</p>
                    <p> Fór Þorbjörn heim aftur. </p>
                </div>
                <div n="74" type="textpart" subtype="chapter">
                    <p> Svo er sagt að þá er Grettir hafði tvo vetur verið í Drangey þá höfðu þeir
                        skorið flest allt sauðfé það sem þar hafði verið. En einn hrút létu þeir
                        lifa svo að getið sé. Hann var hösmögóttur að lit og hyrndur mjög. Að honum
                        hentu þeir mikið gaman því að hann var svo spakur að hann stóð fyrir úti og
                        rann eftir þeim þar sem þeir gengu. Hann gekk heim til skála á kveldin og
                        gneri hornum sínum við hurðina.</p>
                    <p> Gott þótti þeim í eyjunni því að þar var gott til matar fyrir fugls sakir og
                        eggja. En til eldiviðar var þar hneppst að afla og lét Grettir jafnan
                        þrælinn kanna reka og rak þar oft kefli og bar þau heim til elda. Ekki
                        þurftu þeir bræður að starfa utan að fara í bjarg þá er þeim líkaði.</p>
                    <p> Þrællinn tók að letjast mjög á starfanum. Gerðist hann nú möglunarsamur og
                        ógeymnari en verið hafði. Hann skyldi geyma um eld hverja nótt og bauð
                        Grettir mikinn varnað á því því að skip var ekki hjá þeim.</p>
                    <p> Nú bar svo til að eldur slokknaði fyrir þeim á einni nótt. Þá varð Grettir
                        styggur við og kvað það maklegt að Glaumur væri hýddur. En hann, þrællinn,
                        sagði illa ævi sína að liggja hér í útlegð en vera hraktur og barður ef
                        nokkuð mistækist. Grettir spurði Illuga hvað þá væri til ráða. En hann
                        kvaðst eigi annað sjá en þeir mundu þar verða að bíða til þess er skip bæri
                        að.</p>
                    <p> Grettir sagði að þeim var blint til þess að ætla "mun eg heldur hætta til
                        hvort eg kemst til lands."</p>
                    <p> "Mikið þykir mér það," segir Illugi, "því að við erum upp gefnir ef þér
                        verður nokkuð."</p>
                    <p> "Ekki mun eg á sundi drukkna," sagði Grettir. "En þó mun eg verr trúa
                        þrælnum héðan frá svo mikið sem oss lá hér við."</p>
                    <p> Það var vika sjóvar sem skemmst var til lands úr eyjunni. </p>
                </div>
                <div n="75" type="textpart" subtype="chapter">
                    <p> Býst Grettir nú til sunds og hafði söluvoðarkufl og gyrður í brækur. Hann
                        lét fitja saman fingurna. Veður var gott. Hann fór að áliðnum degi úr
                        eyjunni. Allóvænlegt þótti Illuga um hans ferð.</p>
                    <p> Grettir lagðist nú inn á fjörðinn og var straumur með honum en kyrrt með
                        öllu. Hann sótti fast sundið og kom inn til Reykjaness þá er sett var sólu.
                        Hann gekk til bæjar að Reykjum og fór í laug því honum var orðið nokkuð
                        kalt. Bakaðist hann lengi í lauginni um nóttina og fór síðan í stofu. Þar
                        var mjög heitt því að eldur hafði verið um kveldið og var lítt rokin stofan.
                        Hann var móður mjög og sofnaði fast. Lá hann þar allt á dag fram.</p>
                    <p> En er á leið morguninn stóðu heimamenn upp og komu konur tvær í stofu fyrst.
                        Það var griðkona og dóttir bónda. Grettir var við svefn og höfðu fötin
                        svarfast af honum ofan á gólfið. Þær sáu hvar maður lá og kenndu hann.</p>
                    <p> Þá mælti griðkona: "Svo vil eg heil, systir, hér er kominn Grettir
                        Ásmundarson og þykir mér raunar skammrifjamikill vera og liggur ber. En það
                        þykir mér fádæmi hversu lítt hann er vaxinn niður og fer þetta eigi eftir
                        gildleika hans öðrum."</p>
                    <p> Bóndadóttir svarar: "Því ber þér svo mart á góma? Og ertu eigi meðalfífla og
                        vertu hljóð."</p>
                    <p> "Eigi má eg hljóð vera um þetta, sæl systirin," segir griðkona, "því að
                        þessu hefði eg eigi trúað þó að nokkur hefði sagt mér."</p>
                    <p> Fór hún nú yfir að honum og gægðist en stundum hljóp hún til bóndadóttur og
                        skellti upp og hló.</p>
                    <p> Grettir heyrði hvað hún sagði. Og er hún hljóp enn yfir á gólfið greip hann
                        til hennar og kvað vísu:</p>

                    <lg>
                        <l>Váskeytt er far flásu.</l>
                        <l>Fár kann sverð í hári</l>
                        <l>æskiruðr fyr öðrum</l>
                        <l>örveðrs séa görva.</l>
                        <l>Veðja eg hins að hreðjar</l>
                        <l>hafit þeir en vér meiri</l>
                        <l>þótt éldraugar eigi</l>
                        <l>atgeira sin meiri.</l>
                    </lg>
                    <p> Síðan svipti hann henni upp í pallinn en bóndadóttir hljóp fram. Þá kvað
                        Grettir vísu:</p>

                    <lg>
                        <l>Sverðlítinn kvað sæta,</l>
                        <l>saumskorða, mig orðinn.</l>
                        <l>Hrist hefir hreðja kvista</l>
                        <l>hælin satt að mæla.</l>
                        <l>Alllengi má ungum,</l>
                        <l>eyleggjar bíð Freyja,</l>
                        <l>lágr í læra skógi,</l>
                        <l>lotu, faxi mér vaxa.</l>
                    </lg>
                    <p> Griðka æpti hástöfum en svo skildu þau að hún frýði eigi á Gretti um það er
                        lauk.</p>
                    <p> Litlu síðar stóð hann upp og gekk til Þorvalds bónda og sagði honum til
                        vandkvæða sinna og bað hann flytja sig út og gerði hann svo og léði skip og
                        flutti hann út og þakkaði Grettir honum fyrir þenna drengskap.</p>
                    <p> En er það fréttist að Grettir hafði lagst viku sjóvar þótti öllum frábært,
                        frækleikur hans bæði á sjá og landi.</p>
                    <p> Skagfirðingar ámæltu mjög Þorbirni öngli fyrir það er hann kom eigi Gretti
                        burt úr Drangey og kváðust mundu aftur taka hver sinn part. Honum þótti sér
                        óhægt um og bað þá vera góða í. </p>
                </div>
                <div n="76" type="textpart" subtype="chapter">
                    <p> Þetta sumar kom skip út í Gönguskarðsósi. Þar var á sá maður á skipi er
                        Hæringur hét. Hann var ungur maður og fær svo vel að hann kleif hvert bjarg.
                        Hann fór til vistar með Þorbirni öngli og var þar fram á haust. Hann fýsti
                        Þorbjörn mjög til að fara til Drangeyjar og kvaðst vildu sjá hvort hún væri
                        svo mikið bjarg að hvergi mætti upp komast. Þorbjörn kvað hann eigi til
                        einskis vinna skyldu ef hann kæmist upp á eyna og fengi veitt Gretti áverka
                        eða drepið hann. Gerði hann þetta ágengilegt fyrir Hæringi.</p>
                    <p> Og eftir þetta fóru þeir til Drangeyjar og skutu honum, Austmanninum, upp í
                        einhverjum stað og skyldi hann leynast að ef hann kæmist upp á eyna en þeir
                        lögðu að stiganum og tóku tal við þá Gretti. Spurði Þorbjörn Gretti hvort
                        hann ætlaði ekki úr eyjunni. Hann kveðst í öngu jafnráðinn.</p>
                    <p> "Mjög hefir þú á oss leikið," segir Þorbjörn, "nær sem vér fáum þess hefnt
                        en eigi uggir þú mart að þér."</p>
                    <p> Lengi áttust þeir þetta við og kom ekki ásamt með þeim.</p>
                    <p> En frá Hæringi er það að segja að hann kleif aftur og fram um bjargið og
                        fékk upp komist í einhverjum stað þar sem hvorki hefir maður farið áður né
                        síðan. En er hann kom upp á bjargið sér hann hvar þeir bræður voru og horfðu
                        baki við honum. Hugðist hann nú á skammri stundu að vinna bæði til fjár og
                        frægðar. Þá varði einskis um hans ferðir því að þeir hugðu að hvergi mátti
                        upp komast nema þar sem stigarnir voru. Grettir fékkst við þá Þorbjörn og
                        skorti þar eigi tygileg orð af hvorumtveggja. Þá varð Illuga litið hjá sér
                        og sá mann kominn mjög að þeim.</p>
                    <p> Hann mælti þá: "Maður er hér kominn að okkur með reidda öxi og sýnist mér
                        heldur ófriðlega láta."</p>
                    <p> "Snú þú í móti honum þá," segir Grettir, "en eg mun geyma stigans."</p>
                    <p> Illugi réðst í móti Hæringi og er Austmaðurinn sá það sneri hann undan
                        einhvers staðar eftir eyjunni. Illugi elti hann meðan eyin vannst og þegar
                        hann kom fram á bjargið hljóp Hæringur þá ofan fyrir og brotnaði í honum
                        hvert bein. Lauk hans ævi svo. Þar heitir Hæringshlaup síðan sem hann
                        týndist.</p>
                    <p> Illugi kom aftur og spurði Grettir hversu hann hefði við þenna skilið er
                        honum var ætlaður.</p>
                    <p> "Ekki vildi hann mér að hlíta," segir Illugi, "að sjá ráð fyrir sér og braut
                        hann bekrann ofan fyrir bjargið og biðji bændur fyrir honum sem hann sé
                        dauður."</p>
                    <p> Og er Öngull heyrði það bað hann þá burt leggja "hefi eg nú farið tvær
                        ferðir til móts við Gretti en eg mun eigi fara í þriðja sinn ef eg verð þá
                        einskis vísari. En nú þykir mér meiri von að þeir megi sitja í Drangey fyrir
                        mínum sökum. En það ætla eg að Grettir muni skemur sitja héðan af en hingað
                        til."</p>
                    <p> Nú fóru þeir heim. Þótti þessi ferð verri en hin fyrri og sat Grettir þenna
                        vetur í Drangey og hittust þeir Þorbjörn ekki þann vetur.</p>
                    <p> Á þessum misserum andast Skafti lögmaður Þóroddsson. Var Gretti það skaði
                        mikill því að hann hafði heitið að ganga fyrir um sýknu hans þegar Grettir
                        hefði tuttugu vetur í sekt, en sjá var hinn nítjándi sektar hans er nú var
                        frá sagt um hríð.</p>
                    <p> Um vorið andaðist Snorri goði og mart bar til tíðinda á þessum misserum það
                        sem ekki kemur við þessa sögu. </p>
                </div>
                <div n="77" type="textpart" subtype="chapter">
                    <p> Þetta sumar á alþingi töluðu frændur Grettis mart um sekt hans og þótti
                        sumum sem hann hefði úti sekt sína ef hann hefði mikið af hinu tuttugasta
                        ári. En þeir sem sakir áttu við hann vildu það eigi og kölluðu hann margt
                        útlegðarverk gert hafa síðan og þótti sekt hans eiga að vera því lengur. Þá
                        var nýr lögmaður tekinn, Steinn Þorgestsson, Steinssonar mjögsiglanda,
                        Þórissonar haustmyrkurs. Móðir Steins lögmanns var Arnóra dóttir Þórðar
                        gellis. Steinn var vitur maður. Hann var þá beiddur úrskurðar en hann bað þá
                        rannsaka hvort það væri hið tuttugasta sumar síðan hann var sekur ger. En
                        það varð svo.</p>
                    <p> Þá gekk að Þórir úr Garði og leitaði að færa í alla trega þá er mætti og gat
                        hann fundið að Grettir hafði verið einn vetur út hér svo að hann var ósekur
                        og urðu þá nítján vetur þeir sem hann hafði í sekt verið.</p>
                    <p> Þá sagði lögsögumaður að engi skyldi lengur í sekt vera en tuttugu vetur
                        alls þó að hann gerði útlegðarverk í þeim tímum "en fyrr mun eg öngvan úr
                        sekt segja."</p>
                    <p> Og af þessu eyddist sýkn að sinni en þótti nú að vísu ganga að hann mundi
                        sýkn vera á öðru sumri.</p>
                    <p> Þetta líkaði illa Skagfirðingum ef Grettir kæmist úr sektinni, báðu nú
                        Þorbjörn öngul gera annaðhvort, leggja aftur eyjuna eða drepa Gretti. En
                        honum þótti vandi á höndum því að hann kunni eigi ráð til að vinna Gretti en
                        vildi þó halda eyjunni. Leitaði hann allra bragða nú að stíga yfir Gretti,
                        annaðhvort með harðfengi eða brögðum eða á hvern hátt er hann gæti það gert.
                    </p>
                </div>
                <div n="78" type="textpart" subtype="chapter">
                    <p> Fóstru átti Þorbjörn öngull er Þuríður hét. Hún var mjög gömul og til lítils
                        fær að því er mönnum þótti. Hún hafði verið fjölkunnig mjög og margkunnig
                        mjög þá er hún var ung og menn voru heiðnir. Nú þótti sem hún mundi öllu
                        týnt hafa. En þó að kristni væri á landinu þá voru þó margir gneistar
                        heiðnar eftir. Það hafði verið lög hér á landi að eigi var bannað að blóta á
                        laun eða fremja aðra forneskju en varðaði fjörbaugssök ef opinbert yrði. Nú
                        fór svo mörgum að gjörn var hönd á venju og það varð tamast sem í æskunni
                        hafði numið. Og svo sem Þorbjörn öngull var þrotinn að ráðagerðum leitar
                        hann þangað til trausts sem flestum þótti ólíklegast en það var til fóstru
                        sinnar og spurði hvað þar væri til ráða að taka hjá henni.</p>
                    <p> Hún svarar: "Nú þykir mér koma að því sem mælt er að margur fer í geitarhús
                        ullar að biðja. En hvað mundi eg síður en þykjast fyrir héraðsmönnum öðrum
                        en vera til einskis maður þegar að mikið reyndi til? Nú sé eg eigi að mér
                        mætti firr um fara en þér þótt eg rísi varla úr rekkju. Ef þú vilt mín ráð
                        hafa þá vil eg ráða hversu með er farið."</p>
                    <p> Hann játaði því og kvað hana sér lengi heilráða verið hafa. Leið nú fram að
                        tvímánuði sumars.</p>
                    <p> Það var einn veðurdag góðan að kerling mælti við Öngul: "Nú er kyrrt veður
                        og bjart. Vil eg nú að þú farir til Drangeyjar og troðir illsakir við
                        Gretti. Mun eg fara með yður og vita hversu geymilega honum fara orð. Mun eg
                        hafa eitthvað fyrir satt ef eg sé þá hversu heilladrjúgir þeir munu vera og
                        mun eg þá mæla yfir þeim slíkum orðum sem mér líkar."</p>
                    <p> Öngull svarar: "Lest eg á ferðir til Drangeyjar því að jafnan er mér verra í
                        hug þá eg fer í burt þaðan en þá eg kem."</p>
                    <p> Þá mælti kerling: "Ekki skal eg til leggja með þér ef þú lætur mig öngu
                        ráða."</p>
                    <p> "Eigi skal svo vera fóstra mín," segir hann, "en það hefi eg mælt að eg
                        vildi svo koma þar í þriðja sinni að eitthvert skapaðist að með oss."</p>
                    <p> "Hætta verður á það," segir kerling, "og muntu margt erfiði verða fyrir að
                        hafa áður Grettir er við jörðu lagður og oft mun þér ósýnt um þykja hver
                        þinn hluti verður og þungt muntu af fá um það er lýkur. En þó ertu svo undir
                        bundinn að eitthvert verður úr að ráða."</p>
                    <p> Eftir það lætur Þorbjörn öngull setja fram teinæring og sté þar á við tólfta
                        mann. Kerling var í ferð með þeim. Tóku þeir róðrarleiði út til Drangeyjar.
                        Og er þeir bræður sáu það gengu þeir fram að stiganum og tóku þeir enn að
                        tala um mál sín og sagði Þorbjörn að hann var enn kominn að vitja þeirra
                        mála ef Grettir vildi á burt fara og kvaðst enn leggja í léttan stað um
                        fémissu og þarvist ef þeir skildu slysalaust.</p>
                    <p> Grettir kvaðst engi miðlunarmál á því hafa eða gera að fara þaðan "hefi eg
                        þetta oft sagt og þarf þetta eigi við mig að tala," segir hann. "Munuð þér
                        það að gera sem þér viljið en hér mun eg bíða þess sem að höndum kemur."</p>
                    <p> Nú þóttist Þorbjörn sjá að hans erindi varð ekki að sinni og mælti: "Vita
                        þóttist eg við hverja heljarmenn að hér er um að eiga og það er líkast að
                        líði nokkur dagur áður eg kem hér aftur."</p>
                    <p> "Eigi tel eg það með skaða mínum þótt þú komir hér aldrei," segir
                        Grettir.</p>
                    <p> Kerling lá aftur í skut og voru borin að henni klæði.</p>
                    <p> Hún hrærðist þá og mælti: "Þessir menn munu vera hraustir og hamingjulausir.
                        Verður yðvar mikill mannamunur. Þú býður þeim marga kosti góða en þeir neita
                        öllum og fátt vísara til ills en kunna eiga gott að þiggja. Nú mæli eg það
                        um við þig Grettir að þú sért heillum horfin, allri gift og gæfu, og allri
                        vörn og visku, æ því meir sem þú lifir lengur. Vænti eg að þú eigir hér fá
                        gleðidaga héðan frá en hingað til."</p>
                    <p> Og er Grettir heyrði þetta brá honum mjög við og mælti hann: "Hvað fjanda er
                        á skipi með þeim?"</p>
                    <p> Illugi svarar: "Það hygg eg að það sé kerlingin, fóstra Þorbjarnar."</p>
                    <p> "Fussum þeirri gerningavætti," sagði Grettir, "og var þar eigi hins verra
                        eftir von og við engin orð hefir mér meir brugðið en þessi er hún mælti. Og
                        það veit eg að af henni og hennar fjölkynngi leiðir mér nokkuð illt. Skal
                        hún og eitthvert til mín hafa er hún hefir okkur heim sótt" og þreif upp
                        stein stundar mikinn og kastaði ofan á skipið og kom á fatahrúguna.</p>
                    <p> Það var þó lengra steinkast en Þorbjörn ætlaði að nokkur maður mundi kasta.
                        Við það kom upp skrækur mikill. Hafði steinninn komið á þjólegg kerlingar
                        svo að í sundur gekk.</p>
                    <p> Þá mælti Illugi: "Ekki vildi eg að þú hefðir þetta gert."</p>
                    <p> "Lasta þú eigi þetta," segir Grettir, "en það uggir mig að of lítt hafi á
                        komið því að eigi væri of goldið fyrir okkur báða þó að ein kerling komi
                        fyrir okkur."</p>
                    <p> "Hvað mun hún koma fyrir okkur?" sagði Illugi, "og lítið leggst þá fyrir
                        okkur."</p>
                    <p> Þorbjörn fór nú heim og varð ekki af kveðjum er þeir skildu.</p>
                    <p> Hann mælti þá við kerlingu: "Nú fór sem mig varði að þú mundir litla
                        sæmdarför fara til eyjarinnar. Hefir þú fengið örkuml en vér erum öngri sæmd
                        að nær en áður og verðum að hafa bótalausa hverja svívirðing ofan á
                        aðra."</p>
                    <p> Hún svarar: "Þetta mun upphaf óheilla þeirra og get eg að héðan af fari þeim
                        heldur signanda. Kvíði eg eigi því ef eg lifi að eg geti eigi hefnt þessa
                        atviks sem mér hefir gert verið."</p>
                    <p> "Hugstigin þykir mér þú vera fóstra," sagði Þorbjörn.</p>
                    <p> Nú komu þau heim og lagðist kerling í rekkju og lá nær mánuð. Þá var saman
                        runninn leggurinn er verr var. Tók hún þá á fætur að færast.</p>
                    <p> Mikinn hlátur gerðu menn að ferðum þeirra Þorbjarnar og kerlingar og þótti
                        nú oft áleikur í viðskiptum þeirra Grettis, það fyrst á vorþingi um
                        griðasöluna en í annað sinn þá Hæringur týndist og nú hið þriðja sinni er
                        þjóleggur kerlingar brotnaði og varð hér ekki í móti leikið. Hafði Þorbjörn
                        öngull mikla skapraun af þessum orðum. </p>
                </div>
                <div n="79" type="textpart" subtype="chapter">
                    <p> Nú líður fram á haustið þar til að voru þrjár vikur til vetrar. Þá beiddi
                        kerling að henni skyldi aka til sjóvar. Þorbjörn spurði hvað hún vildi.</p>
                    <p> "Lítið er erindið en þó má vera," segir hún, "að það væri fyrirboðan stærri
                        tíðinda."</p>
                    <p> Nú var svo gert sem hún beiddi og er hún kom til strandar haltraði hún fram
                        með sjónum svo sem henni væri vísað til. Þar lá fyrir henni rótartré svo
                        mikið sem axlbyrður. Hún leit á tréið og bað þá snúa fyrir sér. Það var sem
                        sviðið og gniðað öðrumegin. Hún lét telgja á lítinn flatveg þar gnúið var.
                        Síðan tók hún hníf sinn og reist rúnir á rótinni og rauð í blóði sínu og
                        kvað yfir galdra. Hún gekk öfug andsælis um tréið og hafði þar yfir mörg
                        römm ummæli. Eftir það lætur hún hrinda trénu á sjó og mælti svo fyrir að
                        það skyldi reka út til Drangeyjar "og verði Gretti allt mein að."</p>
                    <p> Þaðan fór hún heim í Viðvík. Eigi kvaðst Þorbjörn vita til hvers þetta kæmi.
                        Kerling kvað hann vita síðar gerr. Vindur var utan eftir firði og hóf rót
                        kerlingar í móti veðri og þótti fara eigi vonum seinna.</p>
                    <p> Nú sat Grettir í Drangey sem fyrr segir og þeir allir félagar og létu vel
                        yfir sér. Annan dag eftir en kerling hafði tréið magnað gengu þeir Grettir
                        ofan fyrir bjargið og leituðu að eldiviði. En er þeir komu vestur um eyna
                        fundu þeir rótartré rekið upp.</p>
                    <p> Þá mælti Illugi: "Þetta er mikill eldiviður frændi og berum heim."</p>
                    <p> Grettir spyrnti við fæti sínum "illt tré og af illum sent og skulum við
                        annan eldivið hafa" og kastaði út á sjá og bað hann Illuga varast að bera
                        það heim "því að það er sent okkur til óheilla."</p>
                    <p> Eftir það fóru þeir til skála og gátu ekki um þetta fyrir þrælnum. Annan dag
                        fundu þeir tréið og var þá nær stigunum en hinn fyrra dag. Rak Grettir það á
                        sjá út og kvað það aldregi skyldu heim bera. Leið nú af sú nótt. Þá kom á
                        hvasst veður með vætu og nenntu þeir ekki að hafa sig úti og báðu Glaum
                        leita eldiviðar. Hann varð illa við og kvaðst kvaldur er hann skyldi
                        kveljast úti í hverju illviðri. Hann fór ofan fyrir stigana og fann þar rót
                        kerlingar og þóttist vel hafa gengið, þreif upp og stritaði heim til skála
                        og kastaði niður og varð af dykur mikill. Það heyrði Grettir.</p>
                    <p> "Aflað hefir Glaumur nokkurs og skal eg fara út og sjá hvað það er" og tekur
                        upp bolöxi og gengur út.</p>
                    <p> Glaumur mælti þá: "Fær þú eigi verr í sundur en eg hefi heim fært."</p>
                    <p> Grettir varð skapfátt við þrælinn og tvíhenti öxina til rótarinnar og eigi
                        geymdi hann hvað tré það var. Og jafnskjótt sem öxin kom við tréið snerist
                        hún flöt og stökk af trénu og á fót Grettis hinn hægra fyrir ofan kné og svo
                        að stóð í beini og var það sár mikið.</p>
                    <p> Þá leit hann á tréið og mælti: "Sá varð nú drjúgari er verr vildi og mun
                        þetta eigi eitt saman fara. Er hér nú komið það sama tré sem eg hefi út
                        kastað tvo daga. Hefir þig nú Glaumur hent tvö slys, það annað að þú
                        slökktir eld vorn og það að þú barst heim þetta óheillatré, en ef þig hendir
                        hið þriðja slys þá verður það þinn bani og vor allra."</p>
                    <p> Þá tók Illugi og batt um skeinu Grettis og blæddi lítt og svaf Grettir vel
                        um nóttina og svo liðu þrjár nætur að engi kom verkur í sárið. En er þeir
                        leystu til var skeinan saman hlaupin svo að nálega var gróin.</p>
                    <p> Illugi mælti þá: "Það vil eg ætla að þér verði eigi langt mein að þessu
                        sári."</p>
                    <p> "Vel væri þá," segir Grettir, "en undarlega hefir þetta til borið að hverju
                        sem verður en hinn veg segir mér hugur um." </p>
                </div>
                <div n="80" type="textpart" subtype="chapter">
                    <p> Nú leggjast þeir niður um kveldið. Og er kom að miðri nótt braust Grettir um
                        fast. Illugi spurði hví hann væri svo ókyrr.</p>
                    <p> Grettir sagði að honum gerðist illt í fætinum "og þætti mér líkara að nokkuð
                        litbrigði væri á."</p>
                    <p> Kveiktu þeir þá ljós. Og er til var leyst sýndist fóturinn blásinn og
                        kolblár en sárið var hlaupið í sundur og miklu illilegra en í fyrstu. Þar
                        fylgdi mikill verkur svo að hann mátti hvergi kyrr þola og eigi kom honum
                        svefn á augu.</p>
                    <p> Þá mælti Grettir: "Svo skulum vér við búast sem krankleiki þessi sem eg hefi
                        fengið mun eigi til einskis gera því að þetta eru gerningar og mun kerling
                        ætla að hefna steinshöggsins."</p>
                    <p> Illugi mælti þá: "Sagði eg þér að eigi mundi gott fá af kerlingu
                        þeirri."</p>
                    <p> "Allt mun fyrir eitt koma," segir Grettir og kvað vísur fimm:</p>

                    <lg>
                        <l>Oft nam sköpum að skipta</l>
                        <l>skjóma egg í rómu</l>
                        <l>þá er berserkja birkis</l>
                        <l>böð harða sjöt varðag.</l>
                        <l>Gildvið Hjarrandi handa,</l>
                        <l>Hristar vörðr, enn missti.</l>
                        <l>Björn lét brátt og Gunnar</l>
                        <l>báðir líf og náðir.</l>
                    </lg>
                    <lg>
                        <l>Enn kom eg einu sinni</l>
                        <l>út á breiðri Skútu</l>
                        <l>í Dyrhólmum, darra</l>
                        <l>drengir elskuðu lengi.</l>
                        <l>Bauð Torfi þá þýðum</l>
                        <l>þegn með stóru megni</l>
                        <l>þeyti þungra spjóta,</l>
                        <l>þarfr Vébrands arfi.</l>
                    </lg>
                    <lg>
                        <l>Svo varð skildr frá skáldi</l>
                        <l>skeleggr Mímis veggja</l>
                        <l>meiðr, þótt margir stæðu</l>
                        <l>menn að vopna sennu,</l>
                        <l>svo að ófær varð ára</l>
                        <l>endr af Grettis hendi</l>
                        <l>hlynr í hríðum benja.</l>
                        <l>Hest gaf hann mér að lesti.</l>
                    </lg>
                    <lg>

                        <l>Vítt frá eg Þorfinnr þætti</l>
                        <l>þegn sterkr svaðilsverka.</l>
                        <l>Aldrs kvaðst odd-bör skyldu,</l>
                        <l>Arnórs sonr, mér varna.</l>
                        <l>Áræði brast eyði</l>
                        <l>einlyndum, þótt mig fyndi</l>
                        <l>úti, orma setra,</l>
                        <l>einn, var eg eigi að beinni.</l>
                    </lg>
                    <lg>
                        <l>Gat eg fyr geira njótum</l>
                        <l>gætt því treysti eg mætti</l>
                        <l>viðr umsátum ýta,</l>
                        <l>aldrs, en það vara sjaldan.</l>
                        <l>Nú hefir gild með göldrum</l>
                        <l>gunnelda bör unnið,</l>
                        <l>römm eru ráð hin grimmu,</l>
                        <l>rein afgömul steina.</l>
                    </lg>
                    <p> "Nú skulum vér vera varir um oss," segir Grettir, "því að svo munu þau
                        Þorbjörn öngull til ætla að eigi skuli þetta eitt saman fara. Vil eg Glaumur
                        að þú gætir stiga hvern dag héðan í frá en dragir upp á kveldi og gerir
                        þetta trúlega sem mikið liggi við. En ef þú svíkur okkur þá mun þér skammt
                        til ills."</p>
                    <p> Glaumur hét góðu um þetta. Nú tók að harðna veðrátta og gerði á landnyrðing
                        mikinn með kulda. Grettir spurði hvert kveld hvort upp væri dreginn
                        stiginn.</p>
                    <p> Glaumur mælti: "Nú væri helst manna von mest. Eða mun nokkurum svo mikill
                        hugur á að ná lífi þínu að það vilji til vinna að drepa sjálf an sig? Því að
                        þessi veður eru langt um ófær. Og lokið ætla eg nú garpskapnum hinum mesta
                        er þér þykir sem allt muni ykkur að bana."</p>
                    <p> "Þú munt þig enn verr bera en hvor okkar," sagði Grettir, "til hvers sem
                        taka þarf. En þó skaltu nú geyma stigans þó að þú sért nauðigur."</p>
                    <p> Ráku þeir hann út hvern morgun. Þoldi hann það illa.</p>
                    <p> Verkurinn tók að vaxa í skeinunni svo að blés upp allan fótinn og lærið tók
                        þá að grafa bæði uppi og niðri og snerist um allt sárið svo að Grettir
                        gerðist banvænn. Sat Illugi yfir honum nótt og dag svo að hann gaf að engu
                        öðru gaum. Var þá liðið af annarri viku síðan Grettir skeindi sig. </p>
                </div>
                <div n="81" type="textpart" subtype="chapter">
                    <p> Þorbjörn öngull sat nú heima í Viðvík og undi illa við er hann gat eigi
                        unnið Gretti. Og þá er liðin var vel vika síðan er kerling hafði magnað
                        rótina þá kemur hún að máli við Þorbjörn og spurði hvort hann ætlaði ekki að
                        vitja Grettis.</p>
                    <p> Hann sagðist í öngu jafnráðinn sem því "eða viltu finna hann fóstra?" segir
                        Þorbjörn.</p>
                    <p> "Eigi mun eg finna hann," segir kerling, "en sent hefi eg honum kveðju mína
                        og vænti eg þess að komið hafi til hans. Og það þykir mér ráð að þú bregðir
                        við skjótt og farir fljótt í móts við hann ellegar mun þér eigi auðið verða
                        að sigra hann."</p>
                    <p> Þorbjörn svarar: "Svo marga hrakför hefi eg þangað farið að þangað kem eg
                        eigi. Er það ærið eitt að þau stórviðri ganga að hvergi er fært hver nauðsyn
                        sem á er."</p>
                    <p> Hún svarar: "Allráðlaus ertu er þú sérð eigi bragð til þessa. Nú mun eg enn
                        ráð þar til leggja. Far þú fyrst og afla þér til manna og ríð út til Hofs
                        til Halldórs mágs þíns og tak þá ráð af honum. En ef eg ræð nokkuru um
                        heilsufar Grettis, hvað má þá kalla örvænt að eg ráði vindblöku þeirri er á
                        leikur um stundir?"</p>
                    <p> Þorbirni þótti verða mega að kerling sæi lengra en hann ætlaði og sendi
                        þegar eftir mönnum upp í hérað. Voru þar skjót svör að öngvir þeir sem upp
                        höfðu gefið sinn part vildu nokkurn létta undir leggja, kváðu að Þorbjörn
                        skyldu hafa bæði eyjarhlut og atför við Gretti. Tungu- Steinn fékk honum
                        fylgdarmenn sína tvo, Hjalti bróðir hans sendi honum þrjá menn, Eiríkur í
                        Goðdölum sendi honum einn mann. Þá hafði hann heiman sex menn. Riðu þeir
                        tólf úr Viðvík út til Hofs. Halldór bauð þeim þar að vera og spurði að
                        erindum. Þorbjörn sagði af hið ljósasta. Halldór spurði hver þetta hefði
                        ráðið. Hann sagði að fóstra hans fýsti hann mjög.</p>
                    <p> "Það mun eigi góðu reifa," sagði Halldór, "því að hún er fjölkunnig en það
                        er nú fyrirboðið."</p>
                    <p> "Ekki má fyrir öllu sjá um það," segir Þorbjörn, "en um skal nú lúka á
                        einnhvern hátt ef eg má ráða. Eða hversu skal eg fara þess að eg komist í
                        eyna?"</p>
                    <p> "Sjá þykist eg það," segir Halldór, "að þú treystir einhverju en ei veit eg
                        hversu gott það er. Nú ef þú vilt áfram halda þá far þú út í Haganes í Fljót
                        til Bjarnar vinar míns. Hann á skútu góða. Seg honum orð mín að hann ljái
                        þér skipið. Þaðan mun sigla mega inn til Drangeyjar, en ósýn líst mér ferð
                        yður ef Grettir er ósjúkur og heill. Vitið þér það og víst, vinnið þér hann
                        eigi með drengskap, að nóga á hann eftirmálsmenn. Drepið eigi Illuga ef þér
                        megið annað. En sjá þykist eg að eigi mun allt kristilegt í þessum
                        ráðum."</p>
                    <p> Nú fékk Halldór þeim sex menn til ferðar. Hét einn Kár en annar Þorleifur,
                        þriðji Brandur. Eigi voru nefndir fleiri. En þaðan fóru þeir átján út í
                        Fljót og komu í Haganes og sögðu Birni orðsending Halldórs. Hann kvað það
                        skylt hans vegna en sagðist ekki eiga Þorbirni vanlaunað en honum sýndist
                        þetta óraferð og latti mjög. Ekki létust þeir aftur mundu hverfa, fóru til
                        sjóvar og settu fram skipið og var þar reiðinn hjá í naustinu. Bjuggust þeir
                        nú til siglingar. Öllum sýndist þeim ófært sem á landi stóðu.</p>
                    <p> Nú vinda þeir á. Tók skipið skjótan skrið og mikinn fram á fjörðinn. En svo
                        sem þeir komu aðallega fram á fjörðinn og á djúpið hægðist veðrið svo að
                        þótti aldrei of hvasst. Komu þeir um kveldið er rökkvað var inn til
                        Drangeyjar. </p>
                </div>
                <div n="82" type="textpart" subtype="chapter">
                    <p> Nú er frá því að segja að Grettir var svo sjúkur að hann mátti eigi á fætur
                        standa. Sat Illugi yfir honum en Glaumur skyldi halda vörð. Hann hafði þá
                        enn mörg orð í móti og kvað þeim svo þykja sem falla mundi fjör úr þeim þó
                        að ekki bæri til. Nú fór hann út úr skálanum og allnauðigur.</p>
                    <p> Og er hann kom til stiganna mæltist hann við einn saman og sagði nú að hann
                        skyldi eigi upp draga stigann. Tók hann nú að syfja mjög og lagðist niður og
                        svaf allan daginn og allt þar til er Þorbjörn kom til eyjarinnar. Þeir sáu
                        nú að stiginn var ekki upp dreginn.</p>
                    <p> Þá mælti Þorbjörn: "Brugðið er nú lagi," segir hann, "úr því sem vant er að
                        öngvir eru menn á gangi enda stendur stiginn þeirra. Má vera að fleira beri
                        til tíðinda í ferð vorri en vér hugðum fyrir öndverðu. Nú skulum vér flýta
                        oss til skálans og látum nú eigi áræðisskort verða. Vitum það fyrir víst ef
                        þeir eru heilir að vér munum þurfa að hver dugi sem best."</p>
                    <p> Síðan gengu þeir upp á eyna og lituðust um og sáu hvar maður lá skammt frá
                        uppgöngunni og hraut fast.</p>
                    <p> Þorbjörn kenndi Glaum og gekk að honum og rak sverðshjöltin við eyra honum
                        og bað mannfýluna vaka "og sannlega er sá eigi vel staddur er líf sitt á
                        undir þínum trúnaði."</p>
                    <p> Glaumur sest upp og mælti: "Nú ætla þeir að láta sem vant er. Eða þykir
                        ykkur of mikið frelsi mitt þó að eg liggi hér í kuldanum?"</p>
                    <p> Öngull mælti: "Ertu vitlaus er þú skynjar ekki að óvinir yðrir eru komnir og
                        munu drepa yður alla."</p>
                    <p> Þá mælti Glaumur ekki en æpti upp sem hann mátti er hann kenndi mennina.</p>
                    <p> "Gerðu annaðhvort," segir hann Öngull, "að þú þegir í stað og seg oss frá
                        híbýlum yðrum ella drep eg þig."</p>
                    <p> Þá þagði Glaumur sem honum væri í vatn drepið.</p>
                    <p> Þorbjörn mælti: "Eru þeir að skála bræður eða því eru þeir ekki á
                        ferli?"</p>
                    <p> "Eigi er það hið hægra," segir Glaumur, "því að Grettir er sjúkur og kominn
                        að bana en Illugi situr yfir honum."</p>
                    <p> Öngull spurði að heilsufari hans og hvað til hefði borið. En síðan sagði
                        Glaumur hversu til hafði borið um skeinu Grettis.</p>
                    <p> Þá hló Öngull og mælti: "Satt er hið fornkveðna, að langvinirnir rjúfast
                        síst, og hitt annað, illt er að eiga þræl að einkavin, þar sem þú ert
                        Glaumur og hefir þú skemmilega svikið þinn lánardrottin þó að hann væri eigi
                        góður."</p>
                    <p> Margir lögðu illt til hans fyrir sína ódyggð og lömdu hann nálega til
                        bótleysis og létu hann þar liggja. En þeir gengu heim til skálans og komu
                        við hurðina stundar fast.</p>
                    <p> Þá mælti Illugi: "Knýr Hösmagi hurð bróðir," segir hann.</p>
                    <p> "Og knýr heldur fast," sagði Grettir, "og óþyrmilega" og í því brast sundur
                        hurðin.</p>
                    <p> Þá hljóp Illugi til vopna og varði dyrnar svo að þeir náðu eigi inngöngu.
                        Sóttust þeir þá lengi og komu þeir engu við nema spjótalögum og hjó Illugi
                        öll þau af skafti. Og er þeir sáu að þeir gátu ekki að gert hlaupa þeir upp
                        á skálann og rufu. Þá færðist Grettir á fætur og þreif spjót og lagði út á
                        milli viða. Þar varð fyrir Kár heimamaður Halldórs frá Hofi og stóð þegar í
                        gegnum hann.</p>
                    <p> Öngull mælti og bað þá fara varlega og geyma sín vel "því að vér megum sigra
                        þá ef vér geymum ráðs að."</p>
                    <p> Rufu þeir nú um ásendana og treystu síðan á ásinn þar til er hann brast í
                        sundur. Grettir mátti eigi af knjánum rísa. Greip hann þá saxið Kársnaut. Í
                        því hlupu þeir ofan í tóftina og varð nú hörð svipan með þeim. Grettir hjó
                        með saxinu til Víkars fylgdarmanns Hjalta Þórðarsonar og kom á öxlina
                        vinstri í því er hann hljóp í tóftina og sneið um þverar herðarnar og niður
                        hina hægri síðuna og tók þar sundur þvert manninn og steyptist búkurinn ofan
                        á Gretti í tvo hluti. Gat hann þá ei upp rétt saxið svo skjótt sem hann
                        vildi. Og í því lagði Þorbjörn öngull í milli herða Gretti og var það mikið
                        sár.</p>
                    <p> Þá mælti Grettir: "Ber er hver á bakinu nema sér bróður eigi."</p>
                    <p> Illugi kastaði skildi þá yfir hann og varði hann svo Gretti rösklega að
                        allir menn ágættu vörn hans.</p>
                    <p> Grettir mælti þá til Önguls: "Hver vísaði yður leið í eyna?"</p>
                    <p> Öngull mælti: "Kristur vísaði oss leið."</p>
                    <p> "En eg get," sagði Grettir, "að hin arma kerlingin fóstra þín hafi vísað þér
                        því að hennar ráðum muntu treyst hafa."</p>
                    <p> "Fyrir eitt skal nú yður koma," sagði Öngull, "hverjum sem vér höfum
                        treyst."</p>
                    <p> Þeir sóttu að fast en Illugi varði þá báða alldrenglega. En Grettir var með
                        öllu óvígur bæði af sárum og sjúkleika. Þá bað Öngull að þeir skyldu bera
                        skjöldu að Illuga "því að eg hefi öngvan fundið hans líka, eigi eldra
                        mann."</p>
                    <p> Þeir gerðu nú svo og þröngdu að honum með viðum og vopnum svo að hann kom
                        öngri vörn við. Gátu þeir þá handtekið hann og héldu honum. Hann hafði
                        flestum veitt nokkura áverka þeim sem í atsókninni voru en drepið þrjá
                        fylgdarmenn Önguls.</p>
                    <p> Eftir það gengu þeir að Gretti. Var hann þá fallinn áfram. Varð þá engi vörn
                        af honum því að hann var áður kominn að bana af fótarsárinu. Var lærið allt
                        grafið upp að smáþörmum. Veittu þeir honum þá mörg sár svo að lítt eða ekki
                        blæddi. En er þeir hugðu að hann mundi dauður þreif Öngull til saxins og
                        kvað hann nógu lengi hafa borið það. En Grettir hafði fast hneppt fingur að
                        meðalkaflanum og varð ekki laust. Fóru þeir þá til margir og gátu ekki að
                        gert. Átta tóku þeir til áður en lauk og fengu eigi að gert að heldur.</p>
                    <p> Þá mælti Öngull: "Því skulum vér reka sparmælið við skógarmanninn? Og leggið
                        niður höndina við stokkinum."</p>
                    <p> Og er það var gert hjuggu þeir af honum höndina í úlfliðnum. Þá réttust
                        fingurnir og losnuðu af meðalkaflanum. Þá tók Öngull saxið tveim höndum og
                        hjó í höfuð Gretti. Varð það allmikið högg svo að saxið stóðst ei og
                        brotnaði skarð í miðri egginni. Og er þeir sáu það spurðu þeir því að hann
                        spillti svo góðum grip.</p>
                    <p> Öngull svarar: "Þá er auðkenndara ef að verður spurt."</p>
                    <p> Þeir sögðu þessa eigi þurfa þar sem maðurinn var dauður áður.</p>
                    <p> "Að skal þó meira gera," segir Öngull.</p>
                    <p> Hjó hann þá á háls Gretti tvö högg eða þrjú áður af tæki höfuðið.</p>
                    <p> "Nú veit eg víst að Grettir er dauður," sagði Öngull.</p>
                    <p> Lét Grettir þann veg líf sitt, hinn vaskasti maður er verið hefir á Íslandi,
                        vetri fátt í hálffimmtugum er hann var veginn. En þá var hann fjórtán vetra
                        er hann vó Skeggja, hið fyrsta víg, og þá gekk honum allt til vegs og frama
                        til þess er hann átti við Glám þræl og var hann þá tuttugu vetra. En er hann
                        féll í útlegð var hann hálfþrítugur. En í sekt var hann vel nítján vetur og
                        kom oft í stórar mannraunir og hélt ávallt vel trú sína úr því sem ráða var.
                        Sá hann flest fyrir þó að hann gæti eigi að gert.</p>
                    <p> "Hér höfum vér mikinn garp að velli lagt," sagði Þorbjörn. "Skulum vér nú
                        hafa höfuðið með oss til lands því að eg vil eigi missa þess fjár sem lagt
                        hefir verið til höfuðs honum. Mega þeir þá ekki dyljast við að eg hefi
                        drepið Gretti."</p>
                    <p> Þeir báðu hann ráða og létu sér þó fátt um finnast því að öllum þótti
                        óprúðlega að unnið.</p>
                    <p> Þá mælti Öngull við Illuga: "Mikill skaði er það um svo röskvan mann sem þú
                        ert er þig hefir hent sú óviska að ráðast til illvirkja með útlegðarmanni
                        þessum og verða fyrir það dræpur og ógildur."</p>
                    <p> Illugi svarar: "Svo fremi veistu það sem úti er alþingi í sumar hverjir
                        útlægir verða. En ei muntu né kerling fóstra þín dæma þessi mál því að
                        galdrar ykkrir og forneskja hafa drepið Gretti þó að þér bæruð járn á hann
                        dauðvona og gerðuð svo mikið níðingsverk ofan á fordæðuskap."</p>
                    <p> Þá sagði Öngull: "Rösklega segir þú en eigi mun svo vera. Vil eg sýna það að
                        mér sýnist mannskaði í þér og mun eg gefa þér líf ef þú vilt vinna oss
                        trúnaðareið að hefna öngum þeim er í þessari ferð hafa verið."</p>
                    <p> Illugi mælti: "Það þætti mér umtalsmál ef Grettir hefði mátt verja sig og
                        hefðuð þér unnið hann með drengskap og harðfengi. En nú er þess engi von að
                        eg muni það til lífs mér vinna að vera slíkur ódrengur sem þú. Er það skjótt
                        af að segja að enginn skal yður óþarfari en eg ef eg lifi því að seint mun
                        fyrnast mér hversu þér hafið unnið á Gretti. Kýs eg miklu heldur að
                        deyja."</p>
                    <p> Þá átti Þorbjörn tal við förunauta sína hvort þeir skyldu láta Illuga lifa
                        eða eigi. Þeir kváðu hann ráða skyldu aðgerðum því að hann hafði ráðið
                        ferðinni. Öngull kvaðst eigi kunna að eiga þenna mann yfir höfði sér er öngu
                        vildi heita þeim.</p>
                    <p> Og er Illugi vissi að þeir ætluðu að höggva hann þá hló hann og mælti svo:
                        "Nú réðuð þér það af er mér var nær skapi."</p>
                    <p> Leiddu þeir hann þá er lýsti austur á eyna og hjuggu hann þá og lofuðu allir
                        hans hreysti og þótti hann öllum ólíkur sínum jafnöldrum. Þeir dysjuðu þá
                        bræður báða þar í eyjunni en tóku síðan höfuð Grettis og báru með sér og
                        allt það sem þar var fémætt í vopnum og klæðum. Saxið góða lét Öngull ekki í
                        skipti koma og bar það lengi síðan.</p>
                    <p> Þeir höfðu Glaum með sér og bar hann sig allilla. Veður féll þegar um
                        nóttina. Reru þeir til lands um morguninn. Fór Öngull þar á land sem honum
                        þótt gegnast en sendi út skipið til Bjarnar.</p>
                    <p> Og er þeir komu mjög inn til Óslands þá tók Glaumur svo illa að bera sig að
                        þeir nenntu eigi að fara með hann lengra og drápu hann þar og grét hann
                        hástöfum áður en hann var höggvinn.</p>
                    <p> Öngull fór heim í Viðvík og þóttist vel hafa fram gengið í þessari ferð.
                        Höfuð Grettis lögðu þeir í salt í útihúsi því er Grettisbúr var kallað þar í
                        Viðvík. Lá það þar um veturinn. Öngull var óþokkaður mjög af þessum verkum
                        þegar að menn vissu að Grettir hafði með gerningum unninn verið.</p>
                    <p> Sat Öngull kyrrt fram yfir jól. Þá reið hann móts við Þóri í Garði og sagði
                        honum af vígum þessum og það með að hann þóttist eiga fé það er lagt var til
                        höfuðs Gretti.</p>
                    <p> Þórir sagði að hann mundi eigi dylja þess að hann hefði ollað sektum Grettis
                        "hefi eg og oft fengið hart af honum en ekki vildi eg það til lífs hans
                        vinna að gera mig að ódáðamanni eða fordæðu sem þú hefir gert. Mun eg síður
                        leggja þér fé að mér sýnist þú ólífismaður vera fyrir galdur og
                        fjölkynngi."</p>
                    <p> Öngull svarar: "Meir ætla eg að þér komi til féfesti og vesalmennska en að
                        þú hirðir með hverju að Grettir væri unninn."</p>
                    <p> Þórir sagði að skjótur væri vegur með þeim að þeir skyldu bíða alþingis og
                        hafa það er lögmanni sýndist réttast. Skildu þeir með því að þar stóð á illu
                        einu með Þóri og Þorbirni öngli. </p>
                </div>
                <div n="83" type="textpart" subtype="chapter">
                    <p> Frændum þeirra Grettis og Illuga líkaði stórilla er þeir fréttu vígin og
                        tóku svo að Öngull hefði gert níðingsverk að drepa dauðvona mann, og í
                        annarri grein um fjölkynngi. Sóttu þeir að hinum vitrustu mönnum og mæltist
                        illa fyrir mál Önguls.</p>
                    <p> Hann reið nú vestur til Miðfjarðar þá fjórar vikur voru af sumri. Og er það
                        fréttist til ferða hans stefndi Ásdís að sér mönnum og voru þar margir
                        hennar vinir, Gamli og Glúmur mágar hennar og synir þeirra, Skeggi er
                        skammhöndungur var kallaður og Óspakur, er fyrr var getið. Ásdís var svo
                        vinsæl að allir Miðfirðingar snerust til liðs með henni og jafnvel þeir sem
                        áður voru óvinir Grettis. Var þar hinn fyrsti maður Þóroddur drápustúfur og
                        flestir Hrútfirðingar.</p>
                    <p> Öngull kemur nú til Bjargs með tuttugu menn. Þeir höfðu höfuð Grettis með
                        sér. Þá voru enn eigi komnir allir þeir sem henni höfðu liði heitið. Þeir
                        gengu inn í stofu með höfuðið og settu niður á gólf. Húsfreyja var í stofu
                        og margir menn aðrir. Ekki varð að kveðjum við þá.</p>
                    <p> Öngull kvað þá vísu:</p>

                    <lg>
                        <l>Flutti eg upp úr eyju</l>
                        <l>ómett höfuð Grettis.</l>
                        <l>Þann grætr nála Nauma</l>
                        <l>nauðig hára rauðan.</l>
                        <l>Hér mátt gjálfrs á gólfi</l>
                        <l>griðbíts höfuð líta,</l>
                        <l>það mun, fagrlogs Fríðar,</l>
                        <l>fúna allt nema salti.</l>
                    </lg>
                    <p> Húsfreyja sat kyrr á meðan hann kvað vísuna. Eftir það kvað hún vísu:</p>

                    <lg>
                        <l>Mundut síðr en sauðir,</l>
                        <l>Sýrar gráps, fyr dýri,</l>
                        <l>komið er norðr að Njörðum</l>
                        <l>nýtt skaup, á sjá hlaupa,</l>
                        <l>ef styrviðir stæðu,</l>
                        <l>stála Freyr, í eyju,</l>
                        <l>verið hef eg lofs um lýði</l>
                        <l>létt, ósjúkan Gretti.</l>
                    </lg>
                    <p> Þá mæltu margir að eigi væri undarlegt þó að hún ætti hrausta sonu svo
                        hraust sem hún var, þvílík skapraun sem henni var ger.</p>
                    <p> Óspakur var úti og átti tal við fylgdarmenn Önguls þá sem eigi höfðu inn
                        gengið og spurði að vígunum en allir lofuðu vörn Illuga. Þá sögðu þeir frá
                        hversu Grettir hafði haldið fast saxinu þá er hann var dauður. Það þótti
                        mönnum undarlegt.</p>
                    <p> Þá var sén margra manna reið vestan að. Voru þar komnir margir vinir
                        húsfreyju og þeir Gamli og Skeggi vestan frá Melum. Öngull hafði þar ætlað
                        að hefja féránsdóm eftir Illuga því að þeir kölluðu sér allt fé hans. En er
                        fjölmennið kom sá Öngull að hann gat ekki að gert. Voru þeir hinir áköfustu,
                        Óspakur og Gamli, og vildu veita Öngli atgöngu en þeir sem vitrari voru báðu
                        þá hafa við ráð Þorvalds frænda síns og annarra höfðingja og sögðu að því
                        verr mundi mál Önguls fyrir mælast sem fleiri vitrir menn sætu yfir.</p>
                    <p> Varð þá svo á meðal gengið að Öngull reið á burt og hafði með sér höfuð
                        Grettis því að hann ætlaði að hafa það til alþingis. Reið hann nú heim og
                        þótti þunglega á horfast því að flestir allir höfðingjar á landinu voru
                        annaðhvort skyldir eða mægðir við þá Gretti og Illuga.</p>
                    <p> Þetta sumar fékk Skeggi skammhöndungur dóttur Þórodds drápustúfs. Gekk
                        Þóroddur þá að málum með frændum Grettis. </p>
                </div>
                <div n="84" type="textpart" subtype="chapter">
                    <p> Nú riðu menn til alþingis og urðu færri liðveislumenn Önguls en hann ætlaði
                        því að málið mæltist illa fyrir. Þá spurði Halldór hvort þeir skyldu hafa
                        höfuð Grettis með sér til alþingis. Öngull lést það ætla að hafa.</p>
                    <p> "Það er óráðlegt," segir Halldór, "því að nógu margir munu vera mótstöðumenn
                        þínir þó að þú gerir eigi slíkar áminningar til þess að vekja upp harma
                        manna."</p>
                    <p> Þá voru þeir komnir á veg og ætluðu að ríða Sand suður. Öngull lét þá taka
                        höfuðið og grafa niður í sandþúfu eina. Er það kölluð Grettisþúfa.</p>
                    <p> Á alþingi var fjölmennt og bar Öngull fram mál sín og hrósaði mjög verkum
                        sínum að hann hafði drepið þann skógarmann er gildastur hefði verið á
                        landinu og þóttist eiga fé það sem lagið var til höfuðs honum. En Þórir
                        hafði hin sömu svör sem fyrr voru sögð. Þá var lögmaður beiddur úrskurðar.
                        Hann kvaðst heyra vilja ef nokkurar gagnsakir kæmu þar í móti er þar fyrir
                        mætti Öngull missa sektarfjárins, ellegar mundi hann hafa slíkt sem til
                        höfuðs honum var lagið.</p>
                    <p> Þá kvaddi Þorvaldur Ásgeirsson til Skammhöndung að bera fram sökina og
                        stefndi Þorbirni öngli annarri stefnu um galdur og fjölkynngi þá er Grettir
                        mundi og bana af fengið en annarri um það er þeir vógu að honum hálfdauðum
                        manni og lét varða skóggang.</p>
                    <p> Nú varð mikill sveitardráttur og urðu þeir fáir er sinnuðu Þorbirni. Varð nú
                        öðruvís en hann hugði því að Þorvaldi og Ísleifi mági hans þótti það
                        ólífsverk að gera manni gerningar til bana. En með tillögum skynsamra manna
                        varð sú lykt á málum þessum að Þorbjörn skyldi sigla samsumars og koma
                        aldrei til Íslands meðan þeir lifðu eftir er mál áttu eftir Illuga og
                        Gretti. Var þá í lög tekið að alla forneskjumenn gerðu þeir útlæga.</p>
                    <p> Og er hann sá hver hans kostur mundi verða hafði hann sig af þinginu því að
                        þá var búið að frændur Grettis mundu að honum ganga. Fékk hann og ekki af
                        því fé er til höfuðs Gretti var lagið því að Steinn lögsögumaður vildi ei að
                        það gyldist fyrir níðingsverk. Öngu voru þeir menn bættir er fallið höfðu
                        með Þorbirni í Drangey. Skyldi það vera jafnt og víg Illuga. Líkaði það þó
                        frændum hans allilla.</p>
                    <p> Riðu menn nú heim af þinginu og féllu niður allar þær sakir er menn höfðu á
                        höndum Gretti.</p>
                    <p> Skeggi, son Gamla en mágur Þórodds drápustúfs en systurson Grettis, fór
                        norður til Skagafjarðar með atgangi Þorvalds Ásgeirssonar og Ísleifs mágs
                        hans, er síðan var biskup í Skálholti, og samþykki alls almúga og fékk sér
                        skip og fór til Drangeyjar að sækja lík þeirra bræðra, Grettis og Illuga, og
                        færðu út til Reykja á Reykjaströnd og grófu þar að kirkju. Og er það til
                        marks að Grettir liggur þar að um daga Sturlunga er kirkja var færð að
                        Reykjum voru grafin upp bein Grettis og þótti þeim geysistór og þó mikil.
                        Bein Illuga voru grafin síðan fyrir norðan kirkju en höfuð Grettis var
                        grafið heima að Bjargi að kirkju.</p>
                    <p> Sat Ásdís húsfreyja að Bjargi og var svo vinsæl að aldrei voru henni ónáðir
                        gervar og eigi heldur meðan Grettir var í sekt.</p>
                    <p> Skeggi skammhöndungur tók við búi að Bjargi eftir Ásdísi og var mikill maður
                        fyrir sér. Hans son var Gamli faðir Skeggja á Skarfsstöðum og Ásdísar móðir
                        Odds munks. Margir menn eru frá honum komnir. </p>
                </div>
                <div n="85" type="textpart" subtype="chapter">
                    <p> Þorbjörn öngull réðst í skip að Gásum með allt það sem hann mátti með komast
                        af fé sínu en Hjalti bróðir hans tók við jörðum. Öngull fékk honum og
                        Drangey. Varð Hjalti síðan höfðingi mikill og er hans ekki getið lengur við
                        þessa sögu.</p>
                    <p> Öngull fór til Noregs og lét enn mikið um sig. Þóttist hann mikið þrekvirki
                        unnið hafa í drápi Grettis. Virtu og margir svo þeir sem ókunnigt var hversu
                        það hafði til borið en margir vissu hversu frægur maður Grettir hafði verið.
                        Sagði hann það eitt af viðskiptum þeirra sem honum var til frama en lét hitt
                        liggja niðri í sögunni sem minnur var til frægðar.</p>
                    <p> Þessi saga kom um haustið austur til Túnbergs. Er Þorsteinn drómundur frétti
                        vígin varð hann mjög hljóður við, því að honum var sagt að Öngull væri mjög
                        gildur og harðfengur. Minntist Þorsteinn ummæla þeirra sem hann hafði þá er
                        þeir Grettir töluðust við endur fyrir löngu um handleggina.</p>
                    <p> Þorsteinn hélt nú fréttum til um ferðir Önguls. Voru þeir báðir í Noregi um
                        veturinn og var Þorbjörn norður í landi en Þorsteinn í Túnbergi og hafði
                        hvorgi séð annan. En þó varð Þorbjörn vís að Grettir átti bróður í Noregi og
                        þótti vanséð við í ókunnu landi og því leitaði hann sér ráðs hvert hann
                        skyldi á leita.</p>
                    <p> Í þenna tíma fór margt Norðmanna út í Miklagarð og gengu þar á mála. Af því
                        þótti Þorbirni fýsilegt að fara þangað, afla sér svo fjár og frægðar en hafa
                        sig eigi í Norðurlöndum fyrir frændum Grettis. Bjó hann nú ferð sína úr
                        Noregi og fór út í lönd og létti eigi fyrr en hann kom út í Miklagarð og
                        gekk þar á mála. </p>
                </div>
                <div n="86" type="textpart" subtype="chapter">
                    <p> Hér hefur upp þátt Spesu og Þorsteins.</p>
                    <p> Þorsteinn drómundur var ríkur maður og hafði hina mestu virðing. Hann spurði
                        nú að Þorbjörn öngull var farinn úr landi og út í Miklagarð. Brá hann skjótt
                        við og seldi frændum sínum eignir sínar í hendur en hann réðst til ferðar og
                        leitaði eftir Öngli og fór jafnan þar eftir sem hinn fór undan. Vissi Öngull
                        ekki til hans ferða.</p>
                    <p> Þorsteinn drómundur kom út í Miklagarð litlu síðar en Öngull og vildi fyrir
                        hvern mun drepa hann en hvorgi kenndi annan. Nú vildu þeir koma sér í sveit
                        með Væringjum og var því vel tekið þegar þeir vissu að þeir voru Norðmenn.
                        Þá var Mikael katalak konungur yfir Miklagarði.</p>
                    <p> Þorsteinn drómundur sat nú um Öngul ef hann mætti að nokkuru kenna hann og
                        gat það ekki leikið fyrir fjölmenni. Lá hann þar jafnan vakandi og undi lítt
                        við sinn hag. Þóttist hann mikils hafa misst.</p>
                    <p> Nú var það þessu næst að Væringjar áttu að fara í herför nokkura að friða
                        landið af hernaði. Og áður en þeir fóru heiman var það siður þeirra og lög
                        að eiga vopnaþing og enn gerðu þeir svo. Og þá er vopnaþingið var sett þá
                        skyldu allir Væringjar þar koma og svo þeir sem þá ætluðu að ráðast til
                        ferðar með þeim og sýna vopn sín. Hér komu þeir báðir, Þorsteinn og Öngull.
                        Bar Þorbjörn fyrr fram sín vopn. Hann hafði þá saxið Grettisnaut. En er hann
                        sýndi það þá dáðust margir að og sögðu að það væri allgott vopn og kváðu það
                        mikið lýti á að skarðið var í miðri egginni og spurðu hann hvað til hefði
                        borið.</p>
                    <p> Öngull sagði það frásagnarvert "því að það er þessu næst segjanda að út á
                        Íslandi," segir hann, "að eg drap kappa þann er Grettir hét hinn sterki er
                        þar hefur mestur garpur verið og fullhugi því að hann gat engi unnið fyrr en
                        eg kom til. Og með því að mér varð auðið að vinna hann þá bar eg af honum en
                        þó hafði hann mörg mín öfl. Hjó eg þá í höfuð honum með saxinu og þá
                        brotnaði skarð í egginni."</p>
                    <p> Þeir sögðu er næstir stóðu að sá hefði verið harður í haus og sýndi hver
                        öðrum. Af þessu þóttist Þorsteinn vita hver Öngull var og beiddist að sjá
                        saxið sem aðrir. Lét Öngull það til reiðu því að flestir lofuðu hreysti hans
                        og framgöngu. Hann hugði að þessi mundi svo gera en hann vissi öngva von að
                        Þorsteinn væri þar eða frændur Grettis.</p>
                    <p> Tók Drómundur nú við saxinu og jafnskjótt reiddi hann það upp og hjó til
                        Önguls. Kom það högg í höfuðið og varð svo mikið að í jöxlum nam staðar.
                        Féll Þorbjörn öngull ærulaus dauður til jarðar.</p>
                    <p> Við þetta urðu menn mjög ókvæða. Greip gjaldkerinn staðarins þegar Þorstein
                        og spurði fyrir hverja sök hann gerði slíkt óhæfuverk þar á heilögu
                        þingi.</p>
                    <p> Þorsteinn sagðist vera bróðir Grettis hins sterka og það með að hann hefði
                        aldrei hefndinni fram komið fyrr en þar. Og þá tóku margir undir að sjá hinn
                        sterki maður mundi mikill fyrir sér hafa verið þar sem Þorsteinn hefði
                        rekist svo langt út í heim að hefna hans. Ráðsmönnum staðarins þótti þetta
                        líklegt. En fyrir því að engi var sá þar er kynni nokkuð um að bera með
                        Þorsteini þá voru það lög þeirra að hver sá er mann dræpi skyldi öngu fyrir
                        týna nema lífinu. Fékk Þorsteinn skjótan dóm og heldur harðan. Hann skyldi
                        setja í myrkvastofu í dyflissu eina og bíða þar bana ef engi leysti hann út
                        með fé.</p>
                    <p> En er Þorsteinn kom í dyflissuna var þar maður fyrir. Sá hafði þar lengi
                        verið og kominn að bana af vesöld. Þar var bæði fúlt og kalt.</p>
                    <p> Þorsteinn mælti við þenna mann: "Hversu þykir þér ævi þín?"</p>
                    <p> Hinn svarar: "Harðla ill því að mér vill engi við hjálpa en eg á öngva
                        frændur til að leysa mig."</p>
                    <p> Þorsteinn mælti: "Mart er fyrir óráðinu um slíkt og verum kátir og gerum
                        okkur nokkuð að gleði."</p>
                    <p> Hinn kvað sér að öngu gaman verða.</p>
                    <p> "Þó skulum við prófa," segir Þorsteinn. Tók þá og kvað kvæði. Hann var
                        raddmaður mikill svo að varla fannst hans líki. Sparði hann nú ekki af.
                        Almenningsstræti var skammt fram frá dyflissunni. Kvað Þorsteinn svo hátt að
                        gall í múrnum og hinum er áður var hálfdauður þótti mikið gaman að vera. Lét
                        hann svo ganga fram á kveldið. </p>
                </div>
                <div n="87" type="textpart" subtype="chapter">
                    <p> Spes hét göfug garðshúsfreyja þar í staðnum, harðla rík og stórættuð.
                        Sigurður hét bóndi hennar. Hann var auðigur og ættsmærri en hún. Hafði hún
                        verið gefin honum til fjár. Ekki varð ástríki mikið með þeim hjónum og
                        þóttist hún næsta vargefin. Hún var stórlynd og svarkur mikill.</p>
                    <p> Svo bar til að þá er Þorsteinn skemmti um kveldið að Spes gekk um strætið
                        nær dyflissunni að hún heyrði þangað rödd svo fagra að hún kallaðist öngva
                        slíka heyrt hafa. Hún gekk með marga sveina og bað þá víkja þangað og vita
                        hver þessa ágætu rödd hefði. Þeir kölluðu nú og spurðu hver þar væri svo
                        harðlega spenntur. Þorsteinn nefndi sig.</p>
                    <p> Þá mælti Spes: "Ertu þvílíkur atgervimaður um annað sem á kveðandi?"</p>
                    <p> Hann sagði lítið bragð að því.</p>
                    <p> "Hvað hefir þú til saka," segir hún, "er þig skal kvelja hér til bana?"</p>
                    <p> Hann sagði að hann hefði drepið mann og hefnt bróður síns "en eg gat það
                        eigi með vottum sýnt," sagði Þorsteinn, "og því var eg hér settur," segir
                        hann, "nema nokkur vildi mig út leysa. En mér þykir þess engi von því að eg
                        á hér öngvan skyldan mann."</p>
                    <p> "Mikill mannskaði mun það ef þú ert drepinn. Eða var bróðir þinn slíkur
                        frægðarmaður sá er þú hefndir?"</p>
                    <p> Hann sagði að sá var meir en hálfu gildari maður. Hún spurði hvað til merkja
                        væri um það.</p>
                    <p> Þá kvað Þorsteinn vísu þessa:</p>

                    <lg>
                        <l>Eigi máttu átta</l>
                        <l>eggþings boðar, hringa</l>
                        <l>Grund, úr Grettis hendi</l>
                        <l>geðrakks koma saxi</l>
                        <l>áðr hvardyggir hjuggu</l>
                        <l>herðendr fetils gerðar</l>
                        <l>axlarfót af ýti</l>
                        <l>unnblakks hugar rökkum.</l>
                    </lg>
                    <p> "Mikil ágæti eru slíkt," sögðu þeir er skildu vísuna.</p>
                    <p> Og sem hún vissi þetta mælti hún svo: "Viltu þiggja líf að mér ef kostur
                        er?"</p>
                    <p> "Eg vil gjarna," sagði Þorsteinn, "ef þessi félagi minn er og út leystur með
                        mér sem hér situr. Ella munum við sitja hér báðir."</p>
                    <p> Hún svarar: "Meira mannkaup ætla eg í þér sé en honum."</p>
                    <p> "Svo sem það er," sagði Þorsteinn, "þá munum við fylgjast burt héðan
                        annaðhvort báðir eða hvorgi okkar."</p>
                    <p> Hún gekk þá þangað sem Væringjar voru og beiddi útlausnar fyrir Þorstein og
                        bauð fé til. Þeir voru þess fúsir. Fékk hún svo um gengið með vinsældum
                        sínum og ríkdómi að þeir voru báðir út leystir. En þegar Þorsteinn komst úr
                        dyflissunni fór hann til móts við Spes. Húsfreyja tók hann til sín og hélt
                        hann á laun en stundum var hann með Væringjum í herferðum og reyndist hinn
                        mesti fullhugi í öllum framgöngum. </p>
                </div>
                <div n="88" type="textpart" subtype="chapter">
                    <p> Í þenna tíma var Haraldur Sigurðarson í Miklagarði og kom Þorsteinn sér í
                        vináttu við hann. Þótti Þorsteinn nú mikilhæfur því að Spes lét hann ekki fé
                        skorta. Lögðust þau nú á hugi, Þorsteinn og Spes. Fannst henni mikið um
                        atgervi hans. Varð henni féskylft mjög því að hún hélt sér mjög til
                        vinsælda. Bóndi hennar þóttist og finna að hún tók sér háttaskipti, bæði í
                        skaplyndi og margri breytni og einkanlega í fjárauðn. Saknaði hann bæði
                        gulls og gripa er hurfu úr hennar geymslu.</p>
                    <p> Og eitthvert sinn talaði Sigurður bóndi hennar við hana og segir að hún tæki
                        undarlega breytni upp "þú gefur eigi gaum að góssi okkru og sukkar því ýmsa
                        vega. En svo er sem eg sjái þig í svefni og viltu aldrei vera þar stödd sem
                        eg er. Nú veit eg fyrir víst að eitthvert ber til."</p>
                    <p> Hún svarar: "Eg sagði þér og svo frændur mínir þá er við komum saman að eg
                        vildi vera sjálfráð og frjáls allra þeirra hluta sem mér stæði vel að veita
                        og af því spara eg ekki fé þitt. Eða viltu nokkuð aðra hluti við mig tala þá
                        sem mér megi blygð í verða?"</p>
                    <p> Hann svarar: "Eigi er mér það grunlaust að þú haldir einnhvern þann mann er
                        þér þykir betri en eg."</p>
                    <p> "Eigi veit eg," segir hún, "að mikið sé fyrir því en þó vil eg það ætla að
                        þú megir það með öngum sannindum segja. En ekki munum við tvö ein við talast
                        ef þú berð þessa óvissu að mér."</p>
                    <p> Hann lét nú falla niður þetta tal að sinni.</p>
                    <p> Þau Þorsteinn héldu fram hinu sama og voru ekki viðsjál við orði vondra
                        manna því að hún treysti visku og vinsældum. Oft sátu þau á tali og skemmtu
                        sér.</p>
                    <p> Það var eitt kveld er þau sátu í einu lofti þar sem í voru gripir hennar.
                        Hún bað Þorstein kveða nokkuð því að hún hugði bónda sitja við drykk sem
                        hann átti vanda til. Hún strengdi aftur dyrnar. Og er hann hafði kveðið um
                        stund var brotist á hurðina og kallað að upp skyldi láta. Var þar kominn
                        bóndinn með marga sveina. Húsfreyja hafði lokið upp einni stórri kistu og
                        sýndi Þorsteini gripi sína. En er hún kenndi hver var vildi hún ekki lúka
                        upp dyrnar.</p>
                    <p> Hún talar við Þorstein: "Skjót er ráðagerð mín. Hlaup hér niður í kistuna og
                        lát hljótt um þig."</p>
                    <p> Hann gerði svo. Hún rak lás fyrir kistuna og settist þar upp á. Í því kom
                        bóndi inn í loftið og höfðu þeir þá brotið upp loftið.</p>
                    <p> Húsfreyja mælti: "Því farið þér með svo miklu harki eða fara ófriðarmenn
                        eftir yður?"</p>
                    <p> Bóndi svarar: "Nú er vel að þú gefur sjálf raun hver þú ert. Eða hvar er sá
                        maður er mest renndi raustum áðan? Get eg að þér þyki hann fagurhljóðari en
                        eg."</p>
                    <p> Hún mælti: "Enginn er allheimskur ef þegja má. Fer þér og svo. Þú þykist
                        vera slægur og ætlar að þú munir festa á mér lygi þína en hér mun raun á nú.
                        Ef þú hefir satt að mæla þá tak þú hann því að eigi mun hann hlaupa út um
                        veggina eða ræfrið."</p>
                    <p> Hann leitaði um húsið og fann ekki.</p>
                    <p> Hún mælti: "Hví tekur þú hann ekki nú ef þú þykist þó eftir vísu ganga?"</p>
                    <p> Hann þagnaði þá og þóttist ekki vita við hver brögð hann var kominn og
                        frétti fylgdarmenn sína hvort þeim heyrðist eigi sem honum. En er þeir sáu
                        að húsfreyju mislíkaði varð ekki af vitnisburði þeirra og sögðu að jafnan
                        heyrði eigi eftir því sem var. Gekk bóndi þá út og þóttist vita með
                        sannindum þó að hann fyndi eigi manninn. Lét hann þá af að forvitnast um
                        húsfreyju og hagi hennar langa stund.</p>
                    <p> Annan tíma var það enn miklu síðar að þau Þorsteinn og Spes sátu í fatabúri
                        einu. Þar voru inni klæði bæði skorin og óskorin er þau bóndinn áttu. Sýndi
                        hún Þorsteini marga dúka og röktu í sundur. Og er þau uggði minnst kom þar
                        að þeim bóndinn með marga menn og brutu upp loftið. En meðan þeir gerðu það
                        rak hún klæðin ofan á Þorsteinn og studdist við klæðahlaðann er þeir komu
                        inn í húsið.</p>
                    <p> "Hvort muntu enn þræta," segir bóndi, "að hér væri maður hjá þér? Munu þeir
                        menn vera hér nú er sáu ykkur bæði."</p>
                    <p> Hún bað þá vera eigi svo óða "mun yður nú eigi bresta en látið mig vera
                        kyrra og skýfið mér hvergi."</p>
                    <p> Þeir leituðu nú um húsið og fundu ekki, gefa upp um síðir.</p>
                    <p> Þá mælti húsfreyja: "Gott er það jafnan að gefa betri raun en margir ætla og
                        var það von að eigi munduð þér það finna sem ekki var til. Eða viltu nú
                        bóndi ganga við heimsku þinni og bera mig undan þessu illmæli?"</p>
                    <p> Hann mælti: "Síður ber eg þig undan að eg þykist víst vita að þú ert sönn að
                        þessu sem eg hefi á þig borið. Skaltu og verða þig við að hafa um það mál ef
                        þú getur það af þér fært."</p>
                    <p> Hún kvað sér það ekki í móti skapi. Skildu þau að því tal sitt.</p>
                    <p> Eftir þetta var Þorstein með Væringjum jafnan. Og það segja menn að hann
                        hafi leitað ráða undir Harald Sigurðarson og ætla menn að þau hefðu eigi svo
                        úr ráðið ef þau hefðu eigi hans við notið og hans visku.</p>
                    <p> Og þá er fram liðu stundir gerði Sigurður bóndi orð á því að hann mundi fara
                        heiman að einhverjum erindum sínum. Ekki latti húsfreyja hann þess. Og er
                        bóndi var á burtu kom Þorsteinn til Spes og voru þau þá jafnan bæði saman.
                        Svo var háttað í garði hennar að hann var húsaður fram yfir sjóinn og voru
                        það nokkur hús er sjórinn gekk upp undir. Þar sátu þau Spes og Þorsteinn
                        jafnan. Þar var lítil hlemmur í gólfinu svo að enginn vissi nema þau tvö.
                        Skyldi hann opinn standa ef skjótt þyrfti til að taka.</p>
                    <p> Nú er frá bónda að segja að hann fór hvergi á burt nema hann leyndist og
                        vildi speja um húsfreyju. Bar það og svo til að þá er þau varði síst á einu
                        kveldi og þau sátu í sjóvarloftinu og skemmtu sér að þar kom bóndinn að þeim
                        óvörum með fjölda fólks og leiddi nú nokkura menn til gluggs er á var á
                        húsinu og bað þá sjá hvort eftir því væri sem hann sagði. Allir sögðu að
                        hann hefði rétt talað og svo mundi fyrr hafa verið, hlupu nú á loftið.</p>
                    <p> Og er þau heyrðu brakið mælti hún til Þorsteins: "Hér verður þú niður að
                        fara hvað sem kostar. Ger mér vísbending ef þú kemst fram undan
                        húsunum."</p>
                    <p> Hann kvað já við og steypti sér niður í gólfið en húsfreyja spyrnti fæti
                        sínum á hlemminn, féll síðan aftur í lag og sá þá hvergi nývirki á
                        gólfinu.</p>
                    <p> Kom bóndi í loftið og hans menn. Þeir fóru nú leitandi og fundu ekki sem von
                        var. Loftið var autt svo að þar var engi hlutur inni nema slétt gólfið og
                        pallar. Sat húsfreyja þar og lék að fingurgullum sínum. Hún gaf sér fátt að
                        þeim og lét sem hún ætti ekki um að vera. Nú þótti bónda allkynlegt og
                        spurði fylgdarmenn sína hvort þeir hefðu eigi séð manninn. Þeir kváðust
                        fyrir víst hafa séð hann.</p>
                    <p> Þá mælti húsfreyja: "Hér mun koma að því sem mælt er að þrisvar hefir allt
                        orðið forðum. Hefir þér og svo farið Sigurður," sagði hún. "Þú hefir gert
                        mér þrisvar ónáðir að því sem mér þykir. Eða eruð þér nú nokkuru hyggnari en
                        fyrir öndverðu?"</p>
                    <p> "Eg var nú ekki einn til frásagnar," segir bóndi. "Skaltu fyrir allt það
                        eiga undanfærslu því að eg vil með engu móti þessa svívirðing hafa
                        óbætta."</p>
                    <p> "Eg ætla," sagði húsfreyja, "að þú beiðir þess er eg vil bjóða því að mér
                        þykir allgott að færast undan þessum áburð. Er hann svo á loft kominn að mér
                        verður mikill vanmetnaður í ef eg hrind honum eigi af mér."</p>
                    <p> "Einn veg skaltu þess synja," segir bóndi, "að þú hafir eigi gefið góss vort
                        né gripi."</p>
                    <p> Hún svarar: "Þann tíma sem eg færist undan skal eg einn veg hrinda af mér
                        öllum þeim greinum sem þú hefir til mín að tala. En hygg að hvar niður skal
                        koma. Vil eg þegar nú á morgun fara fram fyrir biskup og nefni hann mér
                        fulla undanfærslu fyrir svo fallin orð fyrir þenna áburð."</p>
                    <p> Bóndi lét sér þetta vel nægja og gekk í burt með sína menn.</p>
                    <p> Nú er frá Þorsteini að segja að hann lagðist fram undan húsunum og gekk upp
                        þar sem honum líkaði og tók sér eina skíðu með logandi eldi og hélt upp svo
                        að sjá mátti úr garði húsfreyju. Hún var löngum úti um kveldið og um nóttina
                        því að hún vildi vita ef Þorsteinn kæmi á land. Og er hún sá eldinn þóttist
                        hún vita að hann var á land kominn því að þau höfðu þetta ráð gert með
                        sér.</p>
                    <p> Eftir um morguninn bauð Spes bónda sínum að þau skyldu við talast fyrir
                        biskupi um sín mál og hann var þess albúinn. Koma þau nú fram fyrir biskup
                        og hefir bóndi hinar sömu sakir við hana sem fyrr var getið. Biskup spurði
                        hvort hún hefði við þetta kennd verið fyrri en enginn sagðist það heyrt
                        hafa. Þá spurði hann með hverjum líkindum hann bæri þetta að henni. Hann
                        leiddi þá fram menn er séð höfðu að hún sat í læstu húsi og þar einn maður
                        hjá henni. Og á því sagði bóndinn sér grun að sá maður mundi glepja hana.
                        Biskup sagði að hún mátti vel færast undan þessum áburð ef hún vildi.</p>
                    <p> Hún kvað sér nú allvel líka "trúi eg," sagði Spes, "að mér verði gott til
                        eiðakvenna um þetta mál."</p>
                    <p> Var henni nú nefndur eiður og ákveðinn dagur til að fram skyldi koma. Fór
                        hún eftir það heim og lét vel yfir sér. Fundust þau Þorsteinn og Spes og
                        gerðu ráð sín. </p>
                </div>
                <div n="89" type="textpart" subtype="chapter">
                    <p> Nú leið sá dagur og þar til sá dagur kom sem Spes skyldi vinna eiðinn. Þá
                        býður hún til öllum sínum vinum og frændum og setti sig til með hinum bestum
                        klæðum er hún átti. Margar dýrar konur gengu með henni. Þá voru á votviðri
                        mikil. Vegurinn var votur og ein veisa mikil yfir að fara áður en til kirkju
                        kæmi. Og svo sem Spes og skari hennar kemur fram að veisunni var þar fyrir
                        fjölmenni mikið og fjöldi fátækra manna er sér báðu ölmusu því að þetta var
                        almenningsstræti. Allir þóttust þeir skyldir vera að fagna henni sem kunnu
                        og báðu henni góðs fyrir það er hún hafði þeim oft vel við hjálpað. Þar var
                        einn stafkarl milli annarra fátækra manna, mikill vexti og hafði sítt
                        skegg.</p>
                    <p> Kvendið nam staðar við fenið því að hoffólkinu þótti fenið óhreint
                        yfirferðar.</p>
                    <p> Og svo sem þessi hinn mikli stafkarl sá húsfrúna, að hún var betur búin en
                        aðrar konur, mælti hann svo til hennar: "Góða húsfreyja," sagði hann, "haf
                        til lítillæti að eg beri þig yfir fen þetta því að vér erum skyldir til,
                        stafkarlar, að þjóna þér það sem vér kunnum."</p>
                    <p> "Hvað muntu vel bera mig," sagði hún, "er þú getur eigi borið sjálfan
                        þig?"</p>
                    <p> "Þó væri þér lítillætisraun," segir hann, "og má eg eigi bjóða betur en eg
                        hefi til og mun þér til alls betur takast að þú hafir eigi metnað við
                        fátækan mann."</p>
                    <p> "Vit það fyrir víst," segir hún, "berir þú mig eigi vel þá verður það þitt
                        húðlát eða annarrar svívirðingar meiri."</p>
                    <p> "Feginn vil eg hætta á það," sagði hann og færðist á fætur út á díkið.</p>
                    <p> Hún lét sem hún hugði allillt til að hann bæri hana en þó fór hún á bak
                        honum. Stumraði hann allseint og gekk við tvær hækjur.</p>
                    <p> Og er hann kemur á mitt fenið reiðir hann á ýmsar hliðar. Hún bað hann herða
                        sig "og skaltu aldrei verri för farið hafa en þá ef þú fellir mig hér í
                        niður."</p>
                    <p> Leitar nú veslugur áfram og færist nú í aukana, kostar nú alls kapps við og
                        kemst allnær landinu. Og þá drepur hann fæti og rýkur áfram svo að hann
                        kastar henni upp á bakkann en féll sjálfur í díkið upp undir hendur. Og í
                        því er hann liggur þanninn grípur hann til hennar, húsfrúinnar, og festi
                        hvergi á klæðunum. Tekur hann þá saurugri hendi upp á kné henni og allt á
                        lærið bert.</p>
                    <p> Hún spratt upp og bannaði, sagði að jafnan hlyti illt af vondum förumönnum
                        "og væri það maklegt að þú lægir dauður ef mér þætti eigi skömm í því sakir
                        vesaldar þinnar."</p>
                    <p> Hann mælti þá: "Missæl er þjóðin. Eg þóttist gera vel við þig og hugði eg
                        til ölmusu af þér en eg hefi af þér heitingar og hrakning en ekki til gagns"
                        og lét sem honum kæmi í allt skap.</p>
                    <p> Þótti mörgum hann aumlegur en hún kvað hann vera hinn mesta bragðakarl. En
                        er margir báðu fyrir hann tekur hún til pungs síns og voru þar í margir
                        gullpeningar.</p>
                    <p> Hún hristir niður peningana og mælti: "Haf það nú karl. Aldrei mun það gott
                        að þú hafir eigi fullt fyrir það er eg hefi hrakið þig enda er nú við
                        skilist eftir því sem þú vannst til."</p>
                    <p> Hann tíndi upp gullið og þakkaði henni fyrir vel gert. Gekk Spes til kirkju
                        og var þar fjölmenni mikið fyrir. Gekk Sigurður að með kappi og bað hana
                        færa sig undan áburði þeim sem hann hefði á hana borið.</p>
                    <p> Hún svarar: "Ekki sinni eg þínum áburði. Eða hvern mann kallast þú hafa séð
                        í húsi hjá mér? Því að jafnan verður til einnhver dugandi maður að vera hjá
                        mér og kalla eg það blygðarlaust. En fyrir það vil eg sverja að öngum manni
                        hefi eg gull gefið og af öngum manni hefi eg saurgast líkamlega utan af
                        bónda mínum og þeim vondum stafkarli er tók sinni saurugri hendi á lær mér
                        er eg var borin yfir díkið í dag."</p>
                    <p> Nú tóku margir undir að þetta væri fullur eiður og henni væri það ekki
                        mannlýti þó að karl hefði fíflað á henni voveiflega. Hún sagði að það mætti
                        telja sem væri.</p>
                    <p> Eftir þetta sór hún svo fallinn eið sem nú var greint. Mæltu það margir að
                        hún mundi það sanna sem mælt er að lítið skyldi í eiði ósært. Hún kveðst það
                        ætla að vitrum mönnum skyldi svo lítast sem þetta væri eigi um grun
                        gert.</p>
                    <p> Þá töluðu til frændur hennar að slíkt væri mikil skapraun burðugum konum að
                        hafa bótalausa þvílíka álygi því að það var þar dauðasök ef kona varð
                        opinber að því að hún hóraðist undir bónda sinn. Spes beiddi þá biskup að
                        hann gerði skilnað þeirra Sigurðar því að hún sagðist eigi vilja þola álygi
                        hans. Fluttu þetta frændur hennar. Varð þá svo með atgangi þeirra og
                        býtingum að þau voru skilin og Sigurður fékk lítið af góssinu. Var hann ger
                        úr landi burt. Fór þar sem víða eru dæmi til að hinir lægri verða að lúta.
                        Gat hann og öngu fram komið þó að hann hefði rétt að mæla.</p>
                    <p> Spes tók nú við öllum peningum þeirra og þótti hinn mesti kvenskörungur.</p>
                    <p> Þá er menn hugðu að eiðstaf hennar þótti mönnum sem grunur hefði í verið og
                        ætluðu að vitrir menn mundu hafa diktað fyrir henni þessi atkvæði. Gátu menn
                        þá upp grafið að sá stafkarl sem hana hafði borið var Þorsteinn drómundur en
                        þó fékk Sigurður öngva rétting þessa máls. </p>
                </div>
                <div n="90" type="textpart" subtype="chapter">
                    <p> Þorsteinn drómundur var með Væringjum meðan mestur orðrómur lék á málum
                        þessum. Verður hann svo frægur að þar þótti varla þvílíkur atgervismaður
                        komið hafa sem hann. Fékk hann af Haraldi Sigurðarsyni hinn mesta heiður því
                        að hann virti frændsemi við hann og hans ráðum hefir Þorstein fram farið að
                        því er menn ætla.</p>
                    <p> Bráðlega eftir það er Sigurður var úr landi rekinn hóf Þorsteinn bónorð við
                        Spes. Tók hún því sæmilega en veik þó til frænda sinna. Voru þá stefnur að
                        áttar. Kom það ásamt með þeim að hún mundi mestu fyrir ráða. Var þá keypt
                        með þeim með samþykki frænda hennar og urðu þeirra samfarir góðar og höfðu
                        auð fjár. Þótti Þorsteinn mikill gæfumaður hversu hann hafði úr ráðið sínum
                        vandræðum. Voru þau ásamt tvo vetur þar í Miklagarði.</p>
                    <p> Eftir það sagði Þorsteinn húsfreyju sinni að hann vildi vitja eigna sinna
                        aftur til Noregs. Hún sagði hann skyldi ráða. Seldi hann þá eignir þær er
                        hann átti og höfðu þau af óf lausafjár. Réðust þau þá utan úr löndum með
                        góðu föruneyti og fóru alla leið uns þau komu í Noreg. Tóku frændur
                        Þorsteins harðla vel við þeim báðum og sá það brátt að hún var ör og
                        stórlynd. Gerðist hún brátt harðla vinsæl. Áttu þau börn saman og sátu nú að
                        eignum sínum og undu vel sínu ráði.</p>
                    <p> Þá var Magnús konungur hinn góði yfir Noregi. Fór Þorsteinn skjótt á fund
                        hans og var þar vel tekinn því að hann var mjög frægur orðinn af því er hann
                        hafði hefnt Grettis hins sterka. Vita menn varla dæmi til að nokkurs manns
                        af Íslandi hafi hefnt verið í Miklagarði annars en Grettis
                        Ásmundarsonar.</p>
                    <p> Svo er sagt að Þorsteinn yrði hirðmaður Magnúss konungs. Sat Þorsteinn um
                        kyrrt níu vetur síðan hann kom í Noreg og þóttu þau hin mestu sæmdarmenn
                        bæði. Þá kom utan úr Miklagarði Haraldur konungur Sigurðarson og gaf Magnús
                        konungur honum hálfan Noreg við sig. Voru þá báðir konungar í Noregi um
                        hríð.</p>
                    <p> Eftir andlát Magnúss konungs undu margir lítt þeir sem höfðu verið vinir
                        hans því að allir unnu honum. En mönnum varð vangætt til lyndis Haralds
                        konungs því að hann var harður og refsingasamur.</p>
                    <p> Þorsteinn drómundur gerðist þá hnignandi og var þó hinn hraustasti maður. Þá
                        var liðið frá drápi Grettis Ásmundarsonar sextán vetur. </p>
                </div>
                <div n="91" type="textpart" subtype="chapter">
                    <p> Margir eggjuðu Þorstein að fara á fund Haralds konungs og gerast honum
                        handgenginn en hann tók ekki undir það.</p>
                    <p> Þá mælti Spes: "Það vil eg Þorsteinn," sagði hún, "að þú farir ekki á fund
                        Haralds konungs því að við eigum öðrum konungi meira vangoldið og þarf fyrir
                        því að hugsa. En við gerumst nú gömul bæði og af æskuskeiði en okkur hefir
                        meir gengið eftir ástundan en kristilegum kenningum eða röksemdum réttinda.
                        Nú veit eg að þessa okkar skuld mega hvorki leysa okkrir frændur né fémunir
                        utan við sjálf gjöldum skyn fyrir. Nú vil eg breyta ráðhag okkrum og fara úr
                        landi og á páfagarð því að eg trúi að þar má mitt mál leysast."</p>
                    <p> Þorsteinn svarar: "Mér eru þessir hlutir jafn kunnigir sem þér er nú talar
                        þú. Er það skylt að þú ráðir þessu er svo gegnir vel er þú lést mig ráða er
                        miklu var óvænlegar á stefnt og svo breyta öllu sem þú segir fyrir."</p>
                    <p> Þetta kom mjög á menn óvara. Nú var Þorsteinn tveimur vetrum miður en
                        hálfsjötugur og þó hraustur til allra athafna sinna. Bauð hann nú til sín
                        öllum frændum sínum og tengdamönnum og gerði bera fyrir þeim ráðastofnan
                        sína. Tóku vitrir menn vel undir það og þótti þó hinn mesti skaði að burtför
                        þeirra.</p>
                    <p> Þorsteinn sagði ekki víst um afturkomu sína "vil eg nú þakka yður öllum,"
                        segir Þorsteinn, "hversu þér genguð um mitt góss meðan eg var úr landi næst.
                        Nú vil eg bjóða yður og biðja að þér takið við fé barna minna og þeim
                        sjálfum og fæðið þau upp eftir því sem yðar er manndómur því að eg er svo
                        til aldurs kominn að jöfn von er á hvort eg kem aftur þó að eg lifi. Skuluð
                        þér svo fyrir öllu sjá því sem eg á hér allt eftir sem eg mun ekki aftur
                        vitja til Noregs."</p>
                    <p> Þá svöruðu menn að margt væri gott til ráða "ef húsfreyja er eftir til
                        umsjár."</p>
                    <p> Þá mælti hún: "Því fór eg utan úr löndum og úr Miklagarði með Þorsteini, og
                        fyrirlét eg bæði frændur og fé, að eg vildi að eitt gengi yfir okkur bæði.
                        Nú hefir mér hér gott þótt. En ekki slægir mig hér til langvista í Noregi
                        eða hér í Norðurlöndum ef hann fer á burt. Hefir og jafnan þokki með okkur
                        verið og ekki að áskilnaði orðið. Nú munum við bæði ásamt fara því að okkur
                        er kunnigast um þá hluti marga er orðið hafa síðan við fundumst."</p>
                    <p> Og er þau höfðu þenna veg á gert um hagi sína þá bað Þorsteinn valinkunna
                        menn skipta í sundur fénu í helminga. Tóku frændur Þorsteins þann helming er
                        börnin skyldu eiga og fæddust þau upp með föðurfrændum sínum og urðu síðan
                        hinir mestu þroskamenn og er mikil ætt frá þeim komin þar í Víkinni. En
                        Þorsteinn og þau Spes skiptu í sundur sínum hlut fjárins og gáfu sumt til
                        kirkna fyrir sál sinni en sumt höfðu þau með sér. Réðust þau nú til
                        Rómferðar og báðu margir vel fyrir þeim. </p>
                </div>
                <div n="92" type="textpart" subtype="chapter">
                    <p> Fóru þau nú allan veg þar til er þau komu til Rómaborgar. Svo sem þau komu
                        fram fyrir þann er til þess var skipaður að heyra skriftamál manna þá sögðu
                        þau sannlega allt hversu farið hafði og með hverjum klókskap þau höfðu sinn
                        hjúskap bundið. Þau gáfu sig auðmjúklega undir þvílíkar skriftir sér til
                        yfirbóta sem hann vildi á þau leggja. En fyrir þann skuld að þau höfðu sjálf
                        orkast hugar á að bæta sína meinbugi án allri þröngvan og hatri af
                        kirkjunnar formönnum þá var þeim létt um allar álögur svo sem fremst mátti
                        vera en beðin með blíðu að þau skipuðu nú sem skynsamlegast fyrir sinni sál
                        og lifðu hreinlega þaðan í frá að fenginni lausn allra sinna mála. Þóttu þau
                        vel og viturlega farið hafa.</p>
                    <p> Þá mælti Spes: "Nú þykir mér vel farið hafa og lyktast okkart mál. Höfum við
                        nú eigi ógæfu saman átt eina. Kann vera að heimskir menn dragi sér til
                        eftirdæma okkra hina fyrri ævi. Skulum við nú gera þá endalykt okkars lífs
                        að góðum mönnum sé þar eftir líkjanda. Nú skulum við kaupa að þeim mönnum
                        sem hagir eru á steinsmíði að þeir geri sinn stein hvoru okkru og mættum við
                        svo bæta það sem við höfum brotið við guð."</p>
                    <p> Nú lét Þorsteinn lagða verða peninga til steinsmíðar báðum þeim og þvílíks
                        annars sem þau þurftu og þau máttu eigi missa til viðurlífis. Og að lyktaðri
                        þessari smíð og á viðurkvæmilegum tíma og öllum hlutum tilbúnum skildu þau
                        sína stundlega samvist að sjálfráði sínu að þau mættu því heldur njótandi
                        verða heilagrar samvistu annars heims. Settist þá í sinn stein hvort þeirra
                        og lifðu svo langan tíma sem guð vildi skipa og entu svo sína ævi.</p>
                    <p> Hafa það flestir menn sagt að Þorsteinn drómundur og hans kona Spes þykja
                        verið hafa hinir mestu gæfumenn úr því sem ráða var. En ekki hafa börn hans
                        né afkvæmi til Íslands komið svo að saga sé frá ger. </p>
                </div>
                <div n="93" type="textpart" subtype="chapter">
                    <p> Hefir Sturla lögmaður svo sagt að enginn sekur maður þykir honum jafnmikill
                        fyrir sér hafa verið sem Grettir hinn sterki. Finnur hann til þess þrjár
                        greinir. Þá fyrst að honum þykir hann vitrastur verið hafa því að hann hefir
                        verðið lengst í sekt einnhver manna og varð aldrei unninn meðan hann var
                        heill. Þá aðra að hann var sterkastur á landinu sinna jafnaldra og meir
                        laginn til að koma af afturgöngum og reimleikum en aðrir menn. Sú hin þriðja
                        að hans var hefnt út í Miklagarði sem einskis annars íslensks manns og það
                        með hver giftumaður Þorsteinn drómundur varð á sínum efstum dögum, sá hinn
                        sami er hans hefndi.</p>
                    <p> Lýkur hér sögu Grettis Ásmundarsonar, vors samlanda. Hafi þeir þökk er
                        hlýddu en sá litla sem krabbað hefir söguna.</p>

                    <lg>
                        <l>Er hér verksins endir</l>
                        <l>en vér séum allir guði sendir.</l>
                    </lg>
                    <p> Amen.</p>
                </div>

            </div>
        </body>
    </text>
</TEI>
