<?xml version="1.0"?>
<?xml-model href="http://www.stoa.org/epidoc/schema/latest/tei-epidoc.rng" schematypens="http://relaxng.org/ns/structure/1.0"?>
<TEI xmlns="http://www.tei-c.org/ns/1.0">
 <teiHeader>
  <fileDesc>
   <titleStmt>
    <title>Áns saga bogsveigis</title>
    <editor>Guðni Jónsson and Bjarni Vilhjálmsson</editor>
    <respStmt>
     <resp> Prepared under the supervision of: </resp>
     <name>Dr. Zoe Borovsky, server.fhp.uoregon.edu/norse/ </name>
    </respStmt>
   </titleStmt>
   <publicationStmt>
    <publisher>Trustees of Tufts University</publisher>
    <pubPlace>Medford, MA</pubPlace>
    <authority>Perseus Project</authority>
   </publicationStmt>
   <sourceDesc>
    <biblStruct>
     <monogr>
      <title>Áns saga bogsveigis</title>
      <editor>Guðni Jónsson and Bjarni Vilhjálmsson</editor>
      <imprint>
       <pubPlace>Reykjavík</pubPlace>
       <publisher>Bókaútgáfan Forni</publisher>
       <date>1943-1944</date>
      </imprint>
     </monogr>
    </biblStruct>
   </sourceDesc>
  </fileDesc>

  <encodingDesc>
   <refsDecl>
    <refState unit="chapter" n="chunk"/>
   </refsDecl>
  </encodingDesc>

  <profileDesc>
   <langUsage>
    <language ident="non">Old Norse</language>
   </langUsage>
  </profileDesc>
  <revisionDesc>
   <!--
<change><date>12/10/04</date>
<respStmt><resp> Prepared under the supervision of: </resp><name>BDK</name><name>ed.</name></respStmt>
<item>
$Log: Ans_non.xml,v $
Revision 1.1  2009-12-09 18:06:28  rsingh04
moved more xml files around based on copyright status

Revision 1.1  2004/12/13 20:17:24  mimno
TEIzed sagas

</item>
</change>
-->
   <change when="2014-11-13" who="Stella Dee">converted to EpiDoc</change>
  </revisionDesc>
 </teiHeader>
 <text xml:lang="non">
  <body>
   <div type="edition">


    <div type="textpart" subtype="chapter" n="1">
     <p>
      <pb n="403"/> Í ÞANN tíma, er fylkiskonungar váru í Noregi, hófst þessi saga. Þá réðu feðgar
      tveir fyrir einu fylki. Hét Óláfr inn eldri, en Ingjaldr inn yngri; þó var Ingjaldr fulltíða,
      er sjá saga gerðist. Ólíkt var þeim feðgum farit. Óláfr konungr var vinsæll, en Ingjaldr var
      undirhyggjumaðr inn mesti. Björn ok Ketill hétu hirðmenn þeira; hann var kallaðr Björn inn
      sterki. Þeir váru lyndislíkir ok Ingjaldr konungr, uppivöðslumiklir ok tilleitnir. Dóttur átti
      Óláfr konungr, þá er Ása hét, kvenna fríðust ok vel at sér. Þeir feðgar réðu fyrir
      Naumdælafylki. Óláfr konungr var þá gamall, er hér var komit sögunni. Hann hafði átt tvær
      drottningar, ok var önduð hvártveggi. Hét sú Dís, er hann átti síðar; hana hafði fyrr átt
      Önundr konungr uppsjá af Firðafylki ok átti við henni tvá sonu, ok hétu Úlfr hvárrtveggi. Þeir
      réðu nú fyrir Firðafylki, ok þóttist Ingjaldr eiga þat ríki hálft við bræðr sína í erfð eptir
      móður sína. Átti hann við þá tvær orrostur ok hafði í hvárritveggja ósigr. <pb n="404"/> Björn
      er bóndi nefndr. Hann bjó í Hrafnistu; hún liggr fyrir Naumudölum. Björn var í inni meiri
      bóndatölu norðr þar. Kona hans hét Þorgerðr. Hún var dóttir Böðmóðs Framarssonar ok
      Hrafnhildar Ketils dóttur hængs. Þau Björn áttu þá dóttur, er Þórdís hét. Hana átti Gautr á
      Hamri, gildr maðr fyrir sér. Þau áttu þann son, at Grímr hét. Hann var snemma bæði mikill ok
      sterkr. Áttu þau Björn ok Þorgerðr fleiri börn. Þórir hét sonr þeira inn eldri, vænn maðr ok
      kurteis ok vel at sér um alla hluti. Hann var hirðmaðr Óláfs konungs ok hafði mikil metorð af
      honum, ok þat til marks um, at Óláfr konungr gaf Þóri sverð þat, er þeir frændr höfðu langan
      tíma átt ok miklar menjar af haldit. Þat hét Þegn; þat var bæði langt ok breitt ok beit allra
      sverða bezt; þat var þrískafit. Löngum sat Þórir annan vetr með konungi, en annan hjá feðr
      sínum. Inn yngri sonr Bjarnar hét Án. Hann var snemma mikill vexti ok ekki vænn ok heldr
      seinligr, en um afl hans var mönnum ekki kunnigt, því at hann reyndi þat aldri. Heldr þótti
      hann heimsligr. Lítit ástríki hafði hann af feðr sínum, en móðir hans unni honum mikit. Ekki
      þótti mönnum hann vera líkr um neitt inum fyrrum frændum sínum, sem var Ketill hængr ok aðrir
      Hrafnistumenn, nema á vöxt. Ekki lagðist Án í eldaskála, en þó var hann afglapi kallaðr af
      sumum mönnum. Við engar vandist hann íþróttir. Leið svá fram, þar til at hann var níu vetra.
      Hann var þá ekki minni en Þórir, bróðir hans. Hann var harðla ósinniligr. Lítt var hann ok
      settr at klæðum, því at úti váru á honum bæði kné ok olbogar. En er hann var tólf vetra, hvarf
      hann á burtu þrjár nætr, svá at engi vissi, hvat af honum varð. Án gekk í eitt skógarrjóðr.
      Hann sá þar stein einn standa mikinn ok mann hjá einum læk. Hann hafði <pb n="405"/> heyrt
      nefnda dverga ok þat með, at þeir væri hagari en aðrir menn. Án komst þá á millum steinsins ok
      dvergsins ok vígir hann utan steins ok sagði hann aldri skulu sínu inni ná, nema hann smíðaði
      honum boga svá stóran ok sterkan sem við hans hæfi væri ok þar með fimm örvar. Þat skyldi þeim
      fylgja, at hann skyldi um sinn hæfa með hverri, þat er hann skyti til eptir sínum vilja. Innan
      þriggja nátta skyldi þetta gert vera, ok beið Án þar meðan. Svá gerði dvergrinn sem fyrir var
      skilit ok með engum álögum, en dvergrinn hét Litr. Án gaf honum skotsilfr nokkut, er móðir
      hans hafði gefit honum. Stól vænan gaf dvergrinn Án. Síðan fór hann heim ok bar stólinn á baki
      sér. Hlógu menn þá mjök at honum. Án gaf móður sinni stólinn ok kveðst henni eiga bezt at
      launa. </p>
    </div>

    <div type="textpart" subtype="chapter" n="2">
     <p> Þá er Án var átján vetra, var hann öllum mönnum stærri norðr þar. Hvárki hafði honum þá enn
      vaxit vit né kurteisi. Þann vetr hafði Þórir setit í Hrafnistu ok hafði þá fengit
      kenningarnafn af sverði sínu, ok var hann kallaðr Þórir þegn. En um várit bjóst Þórir at fara
      á konungs fund. Án biðr at fara með honum, en Þórir neitar því þverliga. En er hann fór út til
      skips, kom Án þar farandi. Þórir spyrr, hvat hann vili þá. Án segist með honum fara skulu,
      hvárt er hann leggi þar nokkut loforð til eða ekki. Þórir segir hann hvergi fara skyldu, --
      "kann þú ekki at vera hjá höfðingjum," segir hann, "at varla má við þína siðu hæfa heima hér."
      Hann tók þá Án ok batt hann við eina eik heldr sterkliga. Ekki brauzt Án við. Síðan fór hann
      ok eigi langt, áðr hann sá, at Án fór þar ok dró eptir <pb n="406"/> sér eikina; hafði hann
      kippt henni upp með rótum. Þórir mælti þá: "Undramaðr ertu, frændi, at afli, en eigi lízt mér
      þó ráð, at þú farir á konungs fund með þvílíka skapsmuni sem þú hefir." Þórir skar þá af honum
      böndin ok mælti: "Lítils viltu virða mín orð." Hann brá þá sverðinu Þegn ok ógnaði honum með:
      "Þetta sverð mun kenna þér sannsýni, er þú hefir enga áðr, ok mun þat þik ekki mikils meta ok
      stemma ferð fyrir þér." Án mælti: "Ekki muntu hræða mik sem sprotabörn, ok at þú vitir, hvers
      ek á kosti við þik, þá skaltu nú sjá þat." Án þreif þá til Þóris ok brá honum á lopt ok hristi
      hannsem barn ok mælti: "Sjá nú, hvat þú átt undir þér, ef okkr þykkir eigi einn veg." Hann lét
      hann þá lausan, ok sá Þórir þá, hvert efni í manninum var. Fóru þeir þá út á skip, en at því
      hugði Án, hvar hann skyldi þess koma sér, at öllum þætti sér mest mein at. Kaupmenn spurðu
      hverr annan, hverr sjá maðr væri. Án mælti: "Hví spyri þér mik eigi at? Ek kann at segja yðr.
      Ek heiti Án ok ættaðr ór Hrafnistu, bróðir Þóris þegns," en þeir kváðust ekki trúa því. Hann
      kvað þat satt, er hann segði. Þeir létu hann skyldu þar velkominn. Án var klæddr lítt. Þórir
      bað skera vöru til klæða honum, svá at hann væri eigi svá afleitinn, ok svá var gert. Kom
      honum þat ekki mjök at haldi, því at hann festi ófimliga á sik, ok varð honum engi búningsbót
      at þessu. Vel váru skipverjar til Áns. Kunni hann ok eigi annat í móti at leggja. </p>
    </div>

    <div type="textpart" subtype="chapter" n="3">
     <p> Þeir Þórir kómu við Naumdælafylki ok spurðu þar þau tíðendi, at andaðr var Óláfr konungr,
      en Ingjaldr var þá einn konungr yfir því ríki, er þeir höfðu báðir <pb n="407"/> átt. Þórir
      mælti þá: "Sá lézt þar, er maðr var fremri, ok munda ek eigi norðan hafa farit, ef ek hefði
      vitat þessi skipti." Þórir kemr nú at konungs bænum. Án hafði með sér boga sinn, ok er þeir
      kómu at höllinni, bendir Án upp bogann, er ákafliga var sterkr. Þórir spyrr, hvat þat skyldi.
      Án kvað þat brátt mundu sýnast. Hann lét koma strenginn fyrir brjóst sér, en bogann um
      herðarnar, skeyti hafði hann í hendi sér. Ok er þeir kómu at hallardyrunum, gáfu dyraverðirnir
      rúm Þóri, en um ferð Áns varð skarkalamikit, því at hann breytti ekki búningi sínum. Síðan
      gekk hann at dyrunum fast, en boginn skagði um herðarnar, ok vannst ekki rúm til í dyrunum, ok
      varð boginn annathvárt at brotna eða beygjast mjök, því at dyrrnar stóðust atgönguna. Þá komst
      Án í höllina; bendist boginn, en brotnaði ekki. Án sezt utarliga niðr, en Þórir gekk fyrir
      konung ok kvaddi hann. Konungr tók því vel ok bað hann fara til öndvegis gegnt sér. "Skulu þér
      hér velkomnir með oss, eða hverr var í för með þér, eða hví skilr þessi maðr svá skjótt við
      þik?" Þórir mælti: "Sá maðr er bróðir minn ok hefir varla á sér alþýðu hátt." Konungr mælti:
      "Hann skal hér velkominn, ok siti hann it næsta þér. Gerum vér þat fyrir þínar sakir, ok heyrt
      höfum vér getit Áns, ok er hann undramaðr í mörgum greinum." Þórir hittir Án ok segir honum
      konungs orð, -- "ok snú til þín sómahlut, frændi." Án svarar: "Ekki munu vér um rúm skipta,
      enda liggr mér meira til at þiggja vetrvist." Þórir kveðst hyggja, at hún mundi til reiðu.
      Eigi at síðr gekk Þórir fyrir konung ok mælti: "Vetrvistar vil ek beiða fyrir Án frænda at
      hans vilja, þó at sæti sé kyrrt." Konungr mælti: "Til reiðu er honum vetrvist, en hvat er
      honum annat sæti betra en hjá þér?" Þórir kvaðst engan hlut mega í eiga við <pb n="408"/>
      hann, -- "hæfir honum þetta gerr fyrr at vilja einn ráða, ok því var ek tregr til, at hann
      færi með mér, at ek vissa, at honum var kynliga varit." Þórir sagði Án konungs orð. Án mælti:
      "Þá er nú vel orðit, ok gakktu, bróðir, til rúms þíns." Þórir gerir svá. Án var fálátr ok
      ósiðblendinn; var hann lengstum í rúmi sínu, nema þá hann gekk erenda sinna. Hirðmenn hlógu at
      honum mjök, ok var Ketill foringi at því. Án daufheyrðist við þat, ok leið svá fram til jóla.
      Þá lýsti konungr yfir því, at hann mundi gefa jólagjafir, sem faðir hans hafði gert, kvaðst
      svá vilja sína menn at sér hylla. Ok affangakveld jóla vitjuðu menn gjafanna allir nema Án.
      Konungr spurði, hví Án vitjaði eigi gjafanna; "skal hann eigi gjafir þiggja sem aðrir?" Þetta
      var sagt Án. Örglaðist hann þá upp ok mælti: "Gott þykkir mér gull at þiggja." Ekki var
      maðrinn sinniligr, þar er hann skauzt fram fyrir konunginn. Furðu var hann mikill at sjá.
      Konungr mælti: "Í hverju gall svá hátt, Án, er þú gekkst hér inn um dyrr í fyrsta sinn?" "Í
      boga mínum," sagði Án, "því at svá váru litlar hallardyrr yðar, konungr, at hann bendist allr
      saman, er ek hafða hann á herðunum, áðr ek komst inn, ok lét í hátt, er aptr hljóp." "Þú
      skalt," sagði konungr, "heita Án bogsveigir." "Hvat gefr þú mér at nafnfesti?" sagði Án.
      "Eignast hér gullhring í allt saman," sagði konungr, "í nafnfesti ok jólagjöf, því at ek
      heyrða, hvat þú mæltir áðan, enda muntu allsterkr maðr, svá stórr sem þú ert." "Þat ætla ek,"
      kvað Án, "at ek sé allsterkr, en ekki veit ek til." Án tók við ok þakkaði ekki. Hann lék sér
      at hringinum ok setti á brynju sér. Hann tók gaupnunum til fyrir neðan, ok eitt sinn skauzt
      hringrinn í brott. Hann fór at leita í forstofuna, en er hann kom aptr, var hann því líkastr
       <pb n="409"/> sem hann hefði í saurnum laugazt. Sessunautar hans spyrja, hví hann væri svá
      ferligr. Hann kvað varla at spyrjanda, enn síðr segjanda, -- "en segja munda ek þér, ef þú
      leyndir." Hann kveðst leyna mundu. Án sagði: "Hér mun sannast þat, er sagt er: "Afgjarnt verðr
      öfundar fé"; týnt er nú hringinum." Sessunautr hans mælti: "Látum kyrrt yfir því." Án mælti:
      "Svá skal vera, en ekki er mér þetta ætlat, ok vil ek gefa þeim, sem finnr." Þetta kom fyrir
      hirðina, ok sagði hverr öðrum, en Ketill hló at mjök ok kvað farit hafa sem ván var at at gefa
      fóli því gull. Hann fór þá ok leitar at hringinum með hirðinni. Þeir þrengdust fast í
      forstofunni. Án mælti þá: "Hverju sætir, at menn ganga hér á höndum ok starfa í sauri, enda
      heldr hér við sviptingar?" Honum var sagt, at menn vildu bæta slys hans ok finna hringinn. Án
      mælti: "Eigi em ek til minnugr. Hér er nú hringrinn á hendi mér, en nú galt ek yðr einn tíma,
      er þér hafið mik opt dárat." Hirðmenn kváðust mjök spottaðir. Án kvað svá eiga at vera. Síðan
      var hvíld á gabbit, en þó dró til ins sama, ok var Ketill mest at því. </p>
    </div>

    <div type="textpart" subtype="chapter" n="4">
     <p> Einn dag var þat, at þeir bræðr váru tveir úti hjá höllinni. Þá kómu hirðmenn út ok mæltu:
      "Þú munt sterkr maðr vera, Án." Hann svarar: "Vera má, at svá sé, en ekki hefi ek reynt þat."
      Þeir mæltu: "Viltu glíma við Björn?" Hann svarar: "Þar skal yðr kost á gera. Þér skuluð þjóna
      mér ok gera eld stóran fyrir mér." Þeir gera svá ok buðu honum til at bakast. Hann kvað sér
      meiri þörf mundu, þá er hann kemr frá fanginu, at <pb n="410"/> mýkja sik. Síðan bjuggust þeir
      til glímu í höllinni. Án var þá kominn í loðkápu, er móðir hans hafði gefit honum. Ekki hafði
      hann belti um sik, en hún var svá síð, at hann dró hana eptir sér meir en alnarlangt; tóku
      ermar fram af höndum honum. Björn hljóp þá at Án, en hann stóð kyrr fyrir. Björn var allra
      manna sterkastr. Hann greip Án upp ok kastar honum utar á bálit, svá at hann kom at herðunum í
      eldinn niðr, en fætrnir skullu utar á bálkinn. Þá varð hlátr mikill. Án stóð seint upp. Ekki
      sakar hann eldrinn sakir loðkápunnar. Konungr mælti þá: "Eigi þykkir mér þú, Án, jafnsterkr
      sem þú lézt." Án mælti: "Sá þykki mér, konungr, sterkari, er fyrri fellr." Konungr hló þá. Án
      lét at sér belti ok stytti sik upp ok braut upp ermarnar. Þeir hlaupast þá at í annat sinn. Án
      dró þá Björn at sér ok veifir honum sem barni ok slöngvar honum síðan utar á eldinn ok lét
      hann svá lausan. Hirðmenn hlupu til ok kipptu honum af eldinum, ok var Björn brunninn mjök.
      Þeir kváðu mann þenna ærit sterkan. Þat fell Án vel í skap sínum, at hann var sterkr kallaðr,
      ok kvað nú mega sjá, at hann vildi, at Björn bakaðist við eldinn, ok kvað honum meiri þörf en
      sér. Án kvað þá vísu: <lg>
       <l>"Skelldi mér, sem skyldit,</l>
       <l>skelkinn maðr við belki;</l>
       <l>við máttak þá vættki</l>
       <l>vinna; svei þeim manni;</l>
       <l>varð í fang at fallast,</l>
       <l>felldum eldsmat nokkut;</l>
       <l>honum synjaðak heiðri</l>
       <l>heldr; svei þeim æ manni."</l>
      </lg> Nú leið á vetrinn, ok einn dag váru þeir bræðr enn úti staddir tveir saman. Þá mælti
      Þórir: "Unir þú eigi illa við hingatferð þína, þar sem þú hefir sótt hingat <pb n="411"/> háð
      ok spott?" Án kveðst eigi illa við una, -- "hefi ek hér þegit gull ok vetrvist góða, en ek
      hirði eigi um spott þeira." Þórir sagði: "Ek mun raun til gera, hversu mér þykkir. Ek mun gefa
      þér sverðit Þegn, at þú drepir einhverja tvá konungsmenn, ok setjast sjálfr fyrir sökina." Án
      mælti: "Ek vil sjá sverðit, ok mun ek þat þiggja, en ekki mun ek heita þeim launum." Ok annan
      dag um drykkjumál reis Án upp ok snýst at þeim, sem honum sat næst, ok horfir á hann, ok svá
      gerði hann við alla í höllinni; fyrir konungi stóð hann lengst. Síðan gekk hann fyrir Þóri ok
      leggr sverðit á borð fyrir hann ok kveðst ekki hafa vilja. Þar varð at hlátr mikill, en Þóri
      þótti stórilla. Einn tíma fundust þeir bræðr tveir saman, ok spyrr Þórir: "Hví fórtu svá
      óskapfelliliga, bróðir, ok allt öðruvís en ek hugða?" Án sagði: "Ek hugða at, hver hefnd mér
      þótti í konungs mönnum, ok þótti mér engi. En því horfða ek lengst á konung, at þar var helzt
      reik á ráðinu, hvárt ek munda af ráða." Þórir mælti: "Of heimskr ertu, því at konungr er þér
      velviljaðr." Án sagði: "Ekki þurfu vit um hann at ræða, því at ek hygg, at engi mun verri maðr
      upp vaxa í Noregi en konungr sjá." Skildu þeir þá tal sitt, ok leið at vári. Þá lætr Ingjaldr
      konungr þings kveðja. Hann stóð upp á þinginu ok mælti: "Þat er mönnum kunnigt, at faðir minn
      er dauðr ok ek á ríkit þetta, ok vil ek því lýsa, at ek vil þeim öllum yfirbætr veita, er ek
      hefi af gert við, ok gefa þeim ok öllum yðr góð lög. En til ferðar skylda ek yðr, mína þegna,
      ok sækja á fund bræðra minna, ok vér mættum semja friðsamliga vár ríki, ok mun ek fá mínum
      mönnum vistir ok mungát." Hér verðr at góðr rómr. Þá mælti Án: "Vel mun þér þykkja konungr
      mæla, bróðir." Þórir kvað þat upp á finnast. <pb n="412"/> Án sagði: "Ek kann þér þat at
      segja, at nú er hann þeim verst viljaðr ok þykkist þann veginn mestu illu mega á leið koma við
      þá." Þórir kvað hann ekki afhugaðan við konung. Eptir þat búast þeir. Án spyrr Þóri, hvárt
      hann vill, at hann fari með hirðinni, -- "ok yðr ok konungi. Er ok lítit erendit, ef ek ferr
      svá búinn í burt, ok allósýnt, hversu mér tekst hér vistin meðan. Em ek fúsari at fara með
      yðr, þat mun lengst uppi ok gegna verst." Þórir kveðst vilja, at hann færi, ok halda þeir
      norðr með konungi ok liggja undir eyjum nokkurum. Þá mælti konungr, at skyldi reisa
      hafnarmerki. Þá kvað Án vísu: <lg>
       <l>"Vel þér, selja,</l>
       <l>stendr þú sævi nær</l>
       <l>laufguð harðla vel;</l>
       <l>maðr skekr af þér</l>
       <l>morgindöggvar,</l>
       <l>en ek at Þegni</l>
       <l>þrey nátt sem dag."</l>
      </lg> Þórir mælti: "Eigi skaltu þess þurfa, því at ek mun gefa þér sverðit Þegn." Án segir:
      "Ekki þrey ek at þeim þegni." Ketill sagði þá: "Ek ætla, at þú þreyir at karlmanni nokkurum,
      ok viltu serða hann," ok gerðu þeir at þessu gys mikit ok dáraskap. "Eigi er svá," sagði Án,
      "ekki þrey ek at þeim þegni, ek þrey at Þóri þegn, bróður mínum, því at hann er svá
      grunnhygginn, at hann trúir konungi þessum, en ek veit, at hann mun honum at bana verða."
      Síðan koma þeir við Firðafylki. Þá sagði Ingjaldr konungr: "Ek hygg, at vér séum nú komnir í
      ríki bræðra minna, ok hefi ek þat spurt, at þeir vilja eigi við oss sættast, ok þykki mér
      vænst, at vér munum berjast ok frelsa oss svá af mótgangi þeira." Margir vildu þá heldr <pb
       n="413"/> hafa heima setit en þar komit. En er þeir bræðr spyrja þat, safna þeir liði í mót
      Ingjaldi konungi. En Ingjaldr konungr bað gefa mönnum at drekka, svá at þeir sé framgjarnir.
      Þá kom at Án mikit uxahorn. Hann kvað vísu: <lg>
       <l>"Því betra mér þykkir,</l>
       <l>ef þó skal valr falla,</l>
       <l>at fráligar færum</l>
       <l>fót at geira móti;</l>
       <l>drekkum allt af uxa</l>
       <l>enni geira hlenni,</l>
       <l>vera mun snarpra sverða</l>
       <l>svipun, ef ek skal ráða."</l>
      </lg> Konungr mælti: "Þetta er vel ort, ok er sá eigi berskjaldaðr, er þú gengr á aðra hönd."
      Án mælti: "Ekki vænti ek, at þat verði því nýt í dag, þó at ek kunna fylgd at veita." Konungr
      kvaðst ekki vita, hvat þegna hann væri. Án lét hvárutveggja þeira sýnast mundu. Hann lagðist
      niðr á skipi, þá aðrir gengu upp at berjast. Þórir mælti: "Allillr er þinn hlutr, hafa fyrst
      farit hingat ok liggja nú á skipi, er liðs er þörf; ek ætlaða, at hugr mundi þik fríða." Án
      kvað eigi hirða um orð hans. Konungr gekk upp, ok kom landherrinn á móti þeim. Hittust þeir
      við skóg nokkurn ok börðust. Án stóð upp ok gekk til skógar ok á einn stofn. Hann sá þaðan
      yfir liðit hvárttveggja ok tvau merki fram borin fyrir bræðrum Ingjalds konungs. Án mæltist
      við einn saman: "Hví mun eigi þat ráð at veita lið Ingjaldi konungi ok þat þó, at honum er
      mest óþörf at ok hann girnist sjálfr? Ek mun skjóta, ok er meiri ván, at ek hæfa, því at þat
      sagði sá, er mér gaf bogann ok örvar þessar, at ek munda beinskeytr verða, en þat var
      dvergrinn, sá er ek hitta fyrr í skóginum í Hrafnistu, en menn ætluðu <pb n="414"/> mik
      horfinn, at vit dvergrinn skiptumst þessu við, ok skal nú reyna smíðina, er hann leysti sik ok
      sitt höfuð, en áðr vígða ek hann utan steins. Lét hann mik skjóta mundu þrjú frægðarskot ok
      eitt sinn með hverju skeyti." Hann skaut ok stefndi á annan þeira Úlfanna, ok fló örin í
      gegnum hann ok í kjörr at baki honum. Fell þá þegar merkit. Án náði örinni ok strauk til
      skipanna. Ok er menn sáu þat, þá sögðu þeir konungi, at hann mundi snærisspjóti lagðr eða
      skotinn. Um kveldit kómu menn til skipa. Var þá alltíðrætt um skotit. Án heyrði þat ok kvað þá
      mega sækjast, -- "ef nú er hálfunnit". Um morguninn eggjaði konungr menn til uppgöngu ok
      kveðst vænta sigrs. Án var eptir, ok kvaddi hann engi til uppgöngu. Honum kom í hug, at
      Ingjaldr konungr mundi þurfa liðs. Hann skaut ör annarri. Kom sú fyrir brjóst Úlfi, ok var
      hann því óharðskeytari en fyrr, at örin stóð þar föst. Kenndu menn skeytit ok ætluðu þat, sem
      var, at einn maðr mundi eiga bæði skeytin, þótt þat sæist eigi. Konungr mælti: "Fyrir löngu
      vissa ek, at Án mundi atgervismaðr vera." Konungr sendi eptir honum ok segir, at hann ætti
      ágæt laun fyrir at hafa. Sendimenn sáu, at Án var þá kominn á bát ok eigi allnæri þeim. Þeir
      sögðu honum konungs orð ok kveðju, at hann mundi virðingu mæta fyrir framgöngu sína. Án mælti:
      "Ek mun eigi fara á konungs fund, því at hann mun mér unna gálgans fyrir mitt starf." Menn
      kómu aptr ok sögðu konungi. Hann segir: "Eigi var hann fjargætr, ok vilda ek, at eigi gerði
      hann fleiri launvígin við göfga menn, ok ætlaða ek bræðrum mínum líf ok eiga ríki undir þeim."
      Þórir mælti: "Illa ferr þér; vildir þú heldr sjálfr gert hafa. Ekki var þat um hríð, at eigi
      vildir þú þá feiga." Konungr svarar: "Hefði hann upp <pb n="415"/> gengit með oss, væri hann
      verðr sæmdar, en fyrir launvíg væri hann verðr bana." Þórir kveðst ætla, at jöfn laun mundi
      hann honum fyrir hyggja. Ingjaldr tók eignir bræðra sinna ok setti menn yfir fylkit. Síðan var
      orpinn haugr eptir þá, er heitir Úlfahaugr. Konungr var á skipum ok búinn til burtfarar.
      Ketill kveðst vilja hitta vin sinn, er skammt bjó þaðan í burt. Konungr svarar: "Lát eigi sein
      at þér, því at vér siglum snart." Ketill hafði skeyti Áns í hendi sér. Hann kom at bæ bónda
      eins skammt frá skipunum. Ekki var honum sá kunnr. Bóndi heilsaði honum ok spurði at nafni.
      Hann svarar: "Ek heiti Án bogsveigir, er þú munt nú heyrt hafa getit af skotum mínum." Bóndi
      svarar: "Án mættum vér hafa verit þinna skota hér, því at höfðingjar várir váru vinhollir. En
      ver með oss í nótt." Hann kvað þat mundu þekkjast. Ekki var þar fleira manna en kona hans ok
      dóttir. Hún hét Drífa. Nú er at segja frá Án, at hann rær á einn leynivág ok kom at þeim sama
      bæ ok nam nú staðar ok hlýðir til tals manna. Gestrinn tók til orða: "Er sjá dóttir þín,
      bóndi?" "Svá er satt," sagði hann. "Ek ætla mér at byggja rekkju með henni í nótt, ok mun yðr
      eigi betr boðit." Karli kveðst ekki mikit um þat. Ketill kveðst gert hafa meiri stórvirki en
      ná rekkju hennar. Ok er Án heyrir þetta, drap hann högg á dyrr ok gekk at dyrunum. Þræll gekk
      til hurðar ok allt út mjök, áðr hann sá manninn. Hann spyrr hinn at nafni. Sá kveðst Án heita.
      Þrællinn sagði: "Hér er mikit um ánagang, svá hét ok sá, er kominn er inni." Án sagði svá vera
      mega ok gekk inn ok settist gegnt Katli. Bóndi spyrr hann at nafni. Þessi nefndist Án. Bóndi
      sagði: "Hér er ánótt mjök, eða viltu með oss vera?" Hann kveðst þat þiggja mundu, "en hafa
      verð ek dvöl nokkura, <pb n="416"/> áðr en ek mötumst, eða hefir hann Án nefnzt Ketill?" Hann
      sagði: "Ek brá því í gaman." Án mælti: "Þetta hefir vel at móti borit um fundi okkra. Várum
      vit í einni vist báðir, ok leitaðir þú eptir nokkurum hlutum um atgervi mína, ok þóttist þú
      ekki af því sjá, heldr hitt, at ek væra skiptingr, en ek em þó atgervismaðr, ok kann ek
      lækning at gera vel at kvensemi. Ek heyrða áðan, at þú leitaðir eptir við dóttur bónda um
      hjáhvílur." Hann tók nú í lyrg honum ok lét hann skurka út ok kvað vísu: <lg>
       <l>"Þat munt finna,</l>
       <l>er þú flór mokar,</l>
       <l>at þú eigi ert</l>
       <l>Án bogsveigir;</l>
       <l>þú ert brauðsveigir</l>
       <l>heldr en bogsveigir,</l>
       <l>ostasveigir</l>
       <l>en álmsveigir."</l>
      </lg> Hann batt hann ok rak af honum hárit ok bar í tjöru ok mælti, at svá skyldi hverr fljúga
      sem fjaðraðr væri. Hann stakk ór honum annat augat, síðan geldi hann hann. Eptir þat leysti
      hann hann ok fekk honum tvá stafi, -- "en ek mun taka við skeyti mínu." Án mælti: "Þat kalla
      menn konungs gersimi, ef nokkut er annars afbragð. En þér er nú brugðit nokkut, ok því sendi
      ek þik nú svá búinn Ingjaldi konungi, ok geld ek honum þik fyrir annan bróður sinn, hvé nær
      sem fyrir annan er goldit." Ketill leitar til skipanna ok sagði konungi, ok báru honum vitni
      stafir hans, at hann var stirðr orðinn, en sjón var sögu ríkari um augu hans ok eistu, at á
      burt var hvárttveggja. "Afhendr ertu mér," sagði konungr ok rak hann á burt frá sér. <pb
       n="417"/>
     </p>
    </div>

    <div type="textpart" subtype="chapter" n="5">
     <p> Nú er at segja frá Án, at hann mælti við bónda: "Þér tókuð vel við mér, ok skyldir þú eigi
      illt af mér hljóta. Skulu vit eyða bæinn ok fara í skóg, því at konungsmenn munu brátt koma
      hér," ok svá gerðu þeir. Án var þessu nærgætr, því at konungr sendi menn þegar um nóttina, ok
      brenndu þeir upp bæinn ok fóru aptr síðan. Konungr mælti við sína menn: "Ef Án hefir undan
      komizt, þá legg ek þrjár merkr silfrs til höfuðs honum, ok geri ek hann útlægan um allan
      Noreg." Þetta spyrst nú víða. Konungr kom heim í sitt ríki. Án var með karli ok húsar upp bæ
      hans um sumarit. Án var svá búinn hversdagliga, at hann var í hvítu pilsi; þat var svá sítt,
      at þat nam hæl. Þá var hann í grám pilsungi; hann tók ofan á miðjan kálfann. Þá var hann í
      rauðum kyrtli; hann tók ofan á kné. Yzt var hann í vándum vöruváðarstakki; hann tók ofan á
      mitt lær. Hann hafði hatt á höfði ok viðaröxi í hendi. Maðrinn var furðu stórr ok karlmannligr
      ok ekki dávænn. Þat var einn dag, at Án mætti úti Drífu karlsdóttur. Þrjár konur gengu með
      henni. Hún var kvenna vænst ok vel búin. Hún var í rauðum kyrtli ermalöngum ok ekki niðr
      víðum, síðum ok miðþröngum. Hún hafði hlað um enni ok hærð kvenna bezt. Þær hlógu at honum
      mjök ok dáruðu klæðabúnað hans. Drífa mælti þá: "Hvaðan gekktu at nú, ferfaldr?" "Frá smíðum,"
      sagði Án. Í því kom bóndi at ok bað þær eigi skúlka hann. Án kvað þá vísu: <lg>
       <l>"Meyjar spurðu,</l>
       <l>er mik fundu,</l>
       <l>hvíthaddaðar:</l>
       <pb n="418"/>

       <l>"Hvaðan komtu, ferfaldr?"</l>
       <l>En ek svaraða</l>
       <l>silki-Gunni</l>
       <l>heldr hæðinni:</l>
       <l>"Hvaðan er logn úti?""</l>
      </lg> "Ekki þykkir mér," sagði Án, "kyrtill þinn fara betr en stakkr minn, því at hann liggr
      neðan at bakstakki þínum." Síðan skildu þau at sinni. En er upp var húsaðr bærinn, talar bóndi
      til Áns um haustit, at honum væri heimilt þar at vera um vetrinn, -- "ok hefir þú vel til þess
      unnit." Án kvað þat þiggja mundu. Honum leizt vel á karlsdóttur, þó at hún hefði kallsat hans
      klæðasniðit, ok var hann sér um þat várkunnlátr. En um várit lýsti hann yfir því, at hann
      mundi á burtu ok annat fyrir sik leggja. "En ef svá verðr sem mér er grunr á, at dóttir þín sé
      með barni, þá eru þar fáir blóramenn, ok vil ek ganga við faðerni. Ok ef þat er sveinn, þá
      sendið til mín, þá er þér spyrið nokkura mína staðfestu, ok fylgi hringr þessi til jartegna,
      en sjá þú sjálfr fyrir, ef mær er." Ok síðan ferr hann á burt ok austr á skóg. Þar liggr úti
      stígamaðr, er Garan heitir. Ok um daginn, er Án gengr um skógargötuna, sá hann, at maðr gekk í
      svig við hann. Sá hafði svartan skjöld ok hjálm á höfði, en boga í hendi, örvamæli á bak. Hann
      sá inn nýkomna ok skaut þegar í skjöld hans broddör ok vart í gegnum skjöldinn. Án gerði
      hæfing eptir ok skaut í gegnum skjöldinn, ok kom í aflvöðvann á honum, svá at hann varð sárr.
      Stígamaðr mælti honum þótti þessi þörfum harðskeytari ok lagði vápn sín ok hitti þenna mann ok
      spurði hann at nafni. Hann kveðst Án heita. Garan segist heyrt hafa nafn hans, -- "ok ertu
      víðfrægr." Án sagði: "Heyrt hefi ek ok þín getit ok jafnan <pb n="419"/> at illu." Garan
      sagði: "Fyrir góðu muntu verða af mér. Vil ek bjóða þér til mín, ok eigum félag saman, ok munu
      vit miklu áleiðis koma." Án sagði: "Ærit mun um þat, ef vit viljum illa gera." Þeir kómu til
      skála, er stóð í skóginum, ok var þar hnigin hurð á gátt. Þeir gengu inn, ok skorti þar eigi
      fé, vápn eða hlífar. Án sá þar steina tvá, annan hæra en annan. Án spyrr, hvat þeir skyldi.
      Garan sagði: "Þar hefi ek reynt hryggafl nokkura manna, er mik hafa heimsótt." Án sagði:
      "Illmannliga bjóttu við þína gesti, eða hvárr mundi þér hæfiligri steinninn at láta á
      hallast?" Hann kveðst ekki á því ætlun haft hafa, en lét sér þó inn hæra betr fallinn vera
      fyrir hæðar sakir. Þá er liðit á dag mjök. Garan sagði: "Nú skulum vit matbúa, eða hvárt viltu
      heldr taka vatn eða gera eld?" Án kvað þat sjálft á leggjast, at hann gerði eldinn, því at
      hann kveðst því vanr verkinu. Ok er hann var lagztr niðr, þá kastaði hann sverðinu á bak sér,
      at hann hafði at vápni. Hann heyrði hvin upp yfir sér, hjó stígamaðrinn til hans, ok kom á
      sverðit, ok þat hlífði honum. Þá hljóp hann upp ok mælti: "Eigi ertu nú trúr, ok vildir þú nú
      skjótt skipta félaginu, ok hafða ek þó lítit til saka. Má vera, at nú gistir þú bóndasteininn
      há í kveld." Þar var hörð sókn, ok vildi hvárr firra sik steininum. Þá bar Garan at steininum.
      Án sté á rist honum, en rak hendrnar á bringu honum ok bendi hann um steininn; gekk þá í sundr
      hryggrinn í honum. Án gekk af honum dauðum. Hann hjó af honum höfuðit ok dró hann út ok stakk
      nefinu í klof honum, at hann gengi eigi dauðr. Leið af nóttin. Án var þar um sumarit ok gerði
      engum manni mein ok lét ekki sjá sik. En er haustaði, læsti hann aptr skálanum ok fór í burt
      ok vildi aðra vetrvist hafa. <pb n="420"/> Hann kom aptan dags til ekkju einnar auðigrar, er
      Jórunn hét. Hann var þar um nóttina ok duldist. En er húsfreyja kom í skála, spurði hún
      gestinn at nafni. Hann sagði slíkt er honum sýndist. Hún gekk frá ok sneri aptr ok mælti: "Hví
      fórtu hingat? Þat er mitt hugboð, at þú munt vera Án bogsveigir." Hann lét þat satt. "Hví
      fórtu hingat?" segir hún, "þér er þetta ekki traust fyrir konungi." Án kveðst ætla, at eigi
      mundi meira við þurfa, -- "mun ek til hætta at vera, ef þér gefið leyfi til." Hún mælti: "Ekki
      mun ek spara mat við þik." Þar var hann um hríð ok var tiltakasamr ok sá um bú hennar, ok var
      þat með miklu ráði. Án mælti: "Hér vilda ek vera í vetr með yðr ok gerast eigi setumaðr með
      öllu." Hún kvað honum eigi þar hent, -- "er konungr er í eptirsjá um þik; vér megum þér
      lítit." Hann lézt ætla, at lngjaldr konungr mundi honum ekki grand gera. "Eigi mun ek mat
      spara við þik," en lét hann sjálfan mundu gæta sín. Hann gerðist umsýslumaðr inn mesti. Síðan
      tekst tal með þeim. Hann segir, at honum lýstr því í skap at mæla til ráðahags við hana. Hún
      kvað þat mundu gert at frænda ráði ok mjök nær hennar hugþokka, en enginn latti, ok tókust
      ráðin. Án var inn mesti umgangsmaðr ok stórhagr. Hann átti naust í skógi skammt frá bænum ok
      smíðaði þar skip. Jók brátt mikinn framdrátt fjár ok virðingar. Hann átti fjögur bú stór, ok
      með honum var þrír tigir vígra manna á hverju búi. Fylkismenn þeir, er þar váru, höfðu hann
      sér at forstjóra. Hann var vinsæll ok stórlyndr. Ingjaldr konungr spyrr þetta ok leitar eptir
      honum. Þórir, bróðir hans, fór opt austr þangat með sættarboðum, ok var ástúðigt með þeim
      bræðrum. Þá var andaðr Björn, faðir þeira, í Hrafnistu, ok varðveitti búit Gautr, mágr þeira,
      ok Þórdís, systir þeira. Grímr, <pb n="421"/> sonr þeira, var mikill, vænn ok sterkr ok kvað
      engan af sínum frændum sér jafnskapfelldan sem Án. Hann fór á fund hans. Án tók vel við honum,
      ok dvaldist hann þar lengi. Hann var vinsæll. Þórir bað opt Án, at hann skyldi vægja til við
      konung, -- "ok stoðar þér ekki, bróðir, af því at ek sé gerla hans skaplyndi grimmt til þín."
      "Auðna mun ráða með okkr konungi," sagði Án, "en þú trúir honum til vel. Vilda ek heldr, at þú
      varðveittir bú okkur." En þat varð ekki. </p>
    </div>

    <div type="textpart" subtype="chapter" n="6">
     <p> Maðr hét Ívarr, upplenzkr at ætt ok ættgöfugr. Hann kom til hirðar Ingjalds konungs, ok tók
      hann vel við honum; ekki var hann þar, þá at Án var með konungi. Ívarr var gerviligr maðr.
      Hann lagði hug mikinn á Ásu ok hafði tilmæli við hana um ráðahag. Konungr tók því seinliga.
      Þau töluðu þetta mál með sér. Konungr mælti þá: "Mjök leitar þú eptir þessu, ok mun ek gera á
      kost. Þú skalt fara á fund Áns ok færa mér höfuð hans, en er þú kemr aptr, áttu þessa ráða
      ván, er þú beiðist, því at þá muntu kallaðr mikilmenni ok makligr konungs mágr." Ívarr kvað
      eigi auðsóttligt, -- "eða gefr þú, konungs systir, jáyrði til þessa máls?" Hún svarar: "Ek
      ætla vera á valdi bróður míns, ef þú kemr þessu erendi fram." Við þetta fór hann austr í land
      ok á fund Áns ok skorar á hann til vetrvistar. Án spyrr, hverr hann væri, ok kveðst varla vita
      kunna, með hverjum hug hverr væri, en lézt óvanr at synja matar; "ek beiðumst ok ekki
      forgiftar, fyrr en ek veit, hversu þegit er eða veitt er." Ívarr var honum fylgisamr til smíða
      ok annars. <pb n="422"/> Þat var eitt kveld, at þeir gengu heim, at Ívari kom í hug, hvat hann
      átti at annast. Hann hljóp þá at Án ok hjó til hans. Án gekk skjótara en Ívarr hugði ok var
      stórfetaðri, ok hjó hann í jörðina ok allt í viðarrætr. Án fann nú atgöngu hans ok snýr aptr
      ok sagði, at honum þótti eigi vel í hald koma vistarlaunin. Án batt hann með bogastreng ok rak
      hann heim fyrir sér. Hann setti Ívar í fjötur um nóttina. En er menn vissu þetta, báðu þeir
      drepa hann ok segja hann til þess gert hafa. Án kvað eigi þat skyldu. "Mun þat þá mælt, at ek
      gerumst fjandmaðr konungs, ef menn vita eigi sanna sögu. Vil ek þing láta stefna fjölmennt ok
      konungsmaðr segi sögu sína ok geri fyrir öllum bert þetta vandræði," -- ok svá var gert. Kom
      Án á þingit ok leiðir Ívar eptir sér. Án mælti: "Seg nú fram allt erendi þitt." Ívarr gerði
      svá. Þá mæltu allir, at hann hafi sér dauða ráðit. Án mælti: "Nei," sagði hann, "þat skal eigi
      vera. Ek veit, hvers hann á heim at vitja, sem þér heyrðuð." Hann lét brjóta fótleggi hans
      allt til knés ok lét síðan græða ok snúa fótunum öðruvís en áðr; horfðu þá tær á bak aptr. Án
      mælti: "Stattu nú fyrir mér," ok svá gerir hann. Án mælti: "Nú ertu konungs gersimi, er þú ert
      frá því, sem aðrir menn." Síðan snýr hann andliti hans nokkut ok mælti: "Nú ertu til
      hvárstveggja enda afbragð annarra manna, vænn at yfirliti, enda eigi fættr sem aðrir menn.
      Hittu nú Ingjald konung, geld ek þik fyrir annan bróðurinn, enda á hann nú hingat einkis at
      vitja." Ívarr hitti konung ok sagði eigi sína slétta. Konungr mælti: "Þat hefi ek vitat, at
      menn hafa drepit niðr menn hverr fyrir öðrum, hitt veit ek varla, at slíkar meiðslar hafi
      gervar verit, ok kalla þat konungs gersimar, ok þykki mér engi gersimi í þér, ok far til eigna
      þinna." Konungs systir mælti: "Viltu <pb n="423"/> nú eigi unna honum ráðahagsins við mik?"
      Konungr kvað þat eigi sama, lét Ívar sér ofr framarla treyst hafa, at hann mundi þessu á leið
      koma, -- "ok váru því engi fjartök í höfð við þik." Þórir var þá eigi löngum heima. Eptir
      þetta sendi konungr tólf menn til höfuðs Áni ok mælti svá: "Ek vil senda yðr með þeim hætti á
      fund Áns, at þér beiðið hann vetrvistar, en hann er stórlyndr ok mun spyrja, hví þér farið svá
      margir saman. En þér skuluð segja, at þér eigið fé allir saman ok þér trúið engum til at
      skipta með yðr nema honum. Ok ef hann tekr við yðr, dragið undir yðr aðra jafnmarga af mönnum
      hans með fégjöfum, ok kalla ek þá sjálfrátt, at þér látið hann eigi rekast undan." Síðan fóru
      þeir á fund Áns, ok fóru svá orð með þeim sem konungr gat til. Hann tók þó við þeim, ok váru
      þeir þar fram um jólin. Eitt kveld mælti Jórunn við Án. "Hvat gestum hyggr þú þetta vera, er
      þik hafa heimsótt?" Hann sagði: "Þat hygg ek, at þeir séu góðir menn, ok til þess ætlum vér."
      Hún kveðst eigi þat ætla, at þeir muni dyggvir menn heita mega, -- "ok gruna ek þat, hvárt
      þeir hafa unnit illvirki eða ætla þeir til, því at hvert sinn er þú gengr frá rúmi þínu, þá
      sjá þeir eptir þér ok bregða lit við." Hann kveðst eigi þat ætla. "En ber ek meiri önn fyrir
      þér en ek ætlaða," sagði hún, "ek vil þú gangir frá húsi á morgin, ok ef þeir gera engan grun
      á sér, þá mun þetta ekki vera. Seg, at þú skalt heim í kveld ok at þú vilir einn fara, ok ef
      þeir gera nokkurn grun á sér, þá má vita, hverir þeir eru." Án kvað svá vera skulu. Um
      morguninn gekk Án frá húsi, ok er vetrgestir sáu þat, hyggja þeir þá færi á Án ok fóru heiman
      í tveim stöðum, sex í hvárum stað, en sex váru heima af njósnarmönnum ok sex af húskörlum, er
      fé tóku til höfuðs Áni. Váru sex af hvárum í fyrirsátrinu. <pb n="424"/> Þeir settust hjá götu
      Áns. Jórunn hittir Grím ok sagði, at henni þótti grunsamlig för þeira, -- "ok far þú á njósn".
      Hann kvaðst þess búinn ok fór í skóg með marga menn, svá at hinir vissu eigi, en sáu þeir
      hvergi. Leið nú á kveldit, ok sýndist þeim mest nauðsyn at fara heim ok gæta tímans, at eigi
      yrði í ráðit um atförina. Þeir kómu heim. Án var þá kominn í öndvegi ok ekki frýnn. Grímr var
      þá ok heim kominn. Án mælti: "Þat mun nú hæfa vetrgestum várum at segja erendi sín ok hvern
      þeir ætluðu mér dauðann í dag. Ek veit nú ráð yður, ok fyrir löngu vissa ek svik yður við mik,
      en eigi hefi ek dyggt hjónaval." Þeir urðu við at ganga. Án mælti: "Eigi mun ek drepa hjón
      mín, ok fari þau á burt. En konungsmenn gef ek í vald Grími, frænda mínum, ok hafi hann af
      þeim gaman í dag." Grímr kvað slíkt vel mælt. Hann fór til skógar með þá ok spyrti þá saman
      alla á einn gálga. Þetta spyrr Ingjaldr konungr ok líkar mjök illa. Þórir var þá kominn til
      hirðarinnar. Hann var hljóðr ok þótti mjök þrútna málit. Konungr spyrr, hví hann væri svá
      hljóðr, -- "vel viljum vér til þín gera sem fyrr". Þórir sagði: "Ekki frý ek á þat, en varla
      verðr þat með hallkvæmd." Konungr spyrr: "Hvat skortir at um þat, sem faðir minn gerði?" "Ekki
      leita ek á þetta," sagði Þórir "en stærrum gaf faðir þinn mér, sem er sverð þetta." Konungr
      sagði: "Er þat gersimi mikil?" "Sjá þú," sagði Þórir. Konungr tók við ok brá sverðinu ok
      mælti: "Ekki er þetta ótigins manns eiga." Þórir sagði: "Þiggi þér þá, herra." Konungr sagði:
      "Eigi vil ek þat; þú skalt eiga ok þér lengst fylgja." Hann gekk at Þóri í hásætinu ok lagði í
      gegnum hann ok lét þar standa sverðit í sárinu. Hann mælti: "Ýmsar munu vit Án sendast
      sendingar á milli." Síðan bjó <pb n="425"/> hann skip, ok váru á sex tigir manna, ok bað þá
      fara á fund Áns ok leggja í lægi hans ok teygja hann á skip, -- "ok segið, at þar sé kominn
      Þórir, bróðir hans, ok vili leita um sættir. En ef hann kemr í greipr yðr, þá drepið hann, ok
      er þá goldit nokkut fyrir mína bræðr, ef þessir koma fyrir þá. Komið snemma dags til Áns."
      Þetta verk mæltist mjök illa fyrir, ok var hann nú kallaðr Ingjaldr inn illi af hverjum manni.
      Síðan fóru þeir veg sinn. En áðr um nóttina en þeir kómu við land, þá dreymdi Án ok sagði
      Jórunni: "Mér þótti Þórir hér kominn daprligr mjök, en ávallt hefir hann komit, er mik hefir
      dreymt hann. En eigi vilda ek, at þeir færi erendislausir, er hann færa hingat með slíku mótí
      er mér segir hugr um, því at hann sýndist mér allr blóðugr, ok stóð sverð í gegnum hann." Hún
      kvað svá vera mega, at skýrir væri draumar hans. Án spratt upp ok sagði, at menn mundu koma.
      Hann lét búa fjögur skip, ok váru tvau við útey, en önnur tvau í leynivági hjá læginu fyrir
      bænum. Án sendi menn í byggðina eptir mönnum at drekka fagnaðaröl á mót Þóri, ef hann kemr
      glaðr ok heill, elligar reyna vápn sín. Án var á bænum, en menn hans á skipum, ok beið hann
      búinn þess, er at höndum kæmi. Eptir þat sjá þeiri at skip renndi á lægit fyrir bæinn ok
      rauðir skildir á. Skipamenn sendu Án orð, at hann kæmi ofan ok fyndi Þóri, bróður sinn, er þar
      var kominn at leita um sættir. Án mælti: "Opt hefir hann ekki þann mun metit at ganga heim, ok
      lætr hann nú lítit á skorta." Þeir kváðu honum svefnhöfugt. Án kveðst ganga mundu ofan at
      skipi, en eigi lengra. Þeir treystust eigi at ganga at honum ok skutu Þóri af skipi upp ok
      báðu Án taka við vinsending Ingjalds konungs. Án tók Þóri upp ok mælti: "Goldit hefir þú
      grunnýðgi <pb n="426"/> þinnar, er þú trúðir konungi vel, en annat mun nú skyldara en at ávíta
      þik." Hann skaut honum í hellisskúta, en hljóp út á skipit ok brá upp rauðum skildi. Hann
      leggr nú at þeim, ok börðust þeir, ok fellu mjök menn Ingjalds konungs. Einn maðr barðist á
      knjánum. Grímr sótti at honum, en sá maðr hjó til hans á knésbótina ok af kálfann með
      hælbeininu ok lét hann mundu stirðfættan, áðr en grætt væri. Þeir drápu hvert manns barn. Án
      lét haug gera ok skip í setja ok Þóri í lypting, en konungsmenn á hvárttveggja borð, til þess
      at þat sýndist í því, at honum skyldu allir þjóna. Grímr var græddr. Konungr spyrr nú þessi
      tíðendi ok þótti enn eigi mjök aukizt hafa sinn sómi eða sæmd. </p>
    </div>

    <div type="textpart" subtype="chapter" n="7">
     <p> Þat var einn morgin, at Án var heima á bæ sínum, at hann mælti: "Þat hygg ek," sagði hann,
      "at menn sé í skóginum mjök margir, ok má vera, at komi at því, sem mælt er, at mikit er
      konungs ríkit ok mikil er konungs gifta." Án vekr nú upp húskarla sína ok mælti: "Opt finnst
      þat á, at ek er vel kvángaðr. Jórunn hefir opt varat mik við, at ek skylda eigi sitja hér við
      mótþykki konungs, en ek vilda láta drífa um stafn, sem verða mætti." Síðan tók hann ás einn ok
      hjó í sundr ok telgir handarhald á báðum hlutunum. Án sagði: "Þá er vér komum út, mun hringr
      sleginn um oss, en mér þykkir illt at flýja. En vit Grímr munum eigi vápnum við koma," ok bað
      hann taka annan trélurkinn, ok svá gerðu þeir. Þeir sneru nú til sjóvar. Þá var konungr þar
      kominn með mikinn mannfjölda. <pb n="427"/> Þeir Án ruddu götu fyrir sér ok lömdu á tvær
      hendr. Þótti konungs mönnum þar eigi gott at búa undir, en húskarlar sóttu þar eptir, ok váru
      margir drepnir, en konur kómust á náðir Jórunnar. Þeir Án ok Grímr kómust á eina róðrarskútu
      ok sáu konungsflotann umhverfis sik, en út miðsyndis var ein njósnarskúta. Án sagði, at honum
      þætti vel, at þeir gerði þeim nokkurn öfundarkrók, -- "sem oss eru settir til meins". Án skaut
      einum fork, er járni var búinn, undir rangbyrðit á skútunni, ok gerðist þat skipti á, at sjór
      kolblár kom í staðinn, ok kölluðu menn á konungs skipin, at þeir hjálpi þeim. Án sótti undan
      út á millum þeira. Án sagði, at meiri mundi róðr Gríms, ef báðir fætr hans væri jafnir. Hann
      kvað einkis skyldu í sakna. Án fann eigi fyrr en hlummarnir á árunum skullu millum herða
      honum, en Grímr var sprunginn af róðrinum. Án sté nú fyrir borð ok vildi þat sízt, at konungs
      menn hefði hendr at honum. Þeir sáu, at maðrinn var fyrir borð stiginn, en annarr lá dauðr í
      austrinum. Þeir segja konungi þetta. Hann sagði: "Þess var ván, at Án fyrirmyndi oss at hafa
      hendr at honum, en þó skal honum fyrir allt eitt koma, ok setjum vörðu allt með sjónum, at
      hann komist eigi á land." Þetta kom Án í hug ok snýr þvers til eyjar einnar, er lá utan fyrir,
      ok komst þar upp ok var þá allmáttfarinn. Erpr hét sá, er þar bjó, ok kona hans. Ekki var þar
      fleira manna. Erpr kannar fjörur ok fór með eyk ok sá, at maðr lá mikill á ströndinni. Bóndi
      ætlaði hann dauðan ok gekk illa at honum. Án bað hann fara djarfliga. Erpr sagði: "Þú munt
      hafa hægri sæng haft heima hjá Jórunni." Hann ekr honum nú heim, ok skögðu fætrnir út af
      vagninum. Kerling bað hann eigi dauðum manni heim aka. Erpr kvað önnur efni í <pb n="428"/>
      vera ok sagði henni. Hún mælti, at þat mundi gott til fjár, ef við góðan dreng ætti um. Án
      hresstist þar nú mjök. lngjaldr konungr hugði Án dauðan, ok fór hann heim. Án var með karli,
      ok er hann var heill, flytr Erpr hann til lands. Án kvað þeim vel farit hafa ok gaf kerlingu
      gull, en Erpi eyna ok lét þó meira skyldu verðkaup þeira í tómi. Síðan kom Án heim. Jórunn
      hafði nokkut snúit áleiðis á meðan, ok skorti þó mikit á, at risna mætti haldast. Menn fögnuðu
      vel Án, en hann svarar húsfreyju: "Ekki höfum vér jafnir verit um fjárhagina hingat til við
      þik." Hún kvaðst ekki at því telja, ef hann heldist við. Honum kom nú í hug, at eigi mundi
      óráðligt at vitja fjárins í skála Garans, því at honum þótti nú nauðsyn til bera. Hann lét þat
      nú heim færa ok sagði Jórunni: "Hér máttu líta á mína eigu," ok segir allan tilburðinn. Þótti
      hann þá eigi félauss, sem menn ætluðu. Kom nú í samt lag um fé þeira sem áðr eða meira. Án
      setr nú njósnir alla vega frá sér. Ingjaldr konungr frétti þetta, ok hafði hann gæzlur á sér
      ok svaf í skála hjá hirð sinni. Án fylgdi smíðum sínum sem fyrr. Ok eitt kveld, sem hann gekk
      frá smíðinni, sá hann í ey einni eld brenna. Honum kom í hug, at konungr mundi enn vitja eða
      snöttungar mundu leggjast á fé hans. Hann forvitnast um ok fór til sjóvar einn saman ok tók
      sér bát ok rær til eyjarinnar. Hann sá þar mann sitja við eldstó, ungligan ok mikinn. Sá var í
      skyrtu ok línbrók. Hann mataðist. Silfrdiskr stóð fyrir honum. Hann hafði kníf tannskeptan ok
      stakk upp ór katlinum ok át af slíkt er honum sýndist, en kastar aptr í, er kólnaði, en tók þá
      annat upp. Án þótti hann eigi varliga búa um sik. Hann skaut til hans, ok kom í stykkit, er
      hann vó upp ór katlinum, <pb n="429"/> ok datt þat í ösku niðr. Hann leggr skeytit niðr hjá
      sér ok mataðist sem áðr. Án skaut ör annarri, ok kom hún í diskinn fyrir hann, ok fell hann í
      tvá hluti. Þessi sat ok gaf engan gaum at þessu. Þá skaut Án inni þriðju, ok kom sú í
      knífskeptit, er aptr stóð ór hendi honum, ok fló heptit í tvá hluti. Þá mælti sjá inn ungi
      maðr: "Þessi maðr gerði mér mein, en sér lítit gagn, er hann spillti knífi mínum." Hann þreif
      upp boga sinn, en Án kom í hug, at eigi var víst, hvar óskytin ör geigaði. Hann gekk öðrum
      megin eikarinnar ok lét hana á millum þeira. Sjá inn ungi maðr skaut inni fyrstu ör, svá at Án
      hugði, at koma mundi á hann miðjan, ef hann hefði beðit; önnur þótti honum sem komit mundi
      hafa fyrir bringspalir honum, en in þriðja í augat, ok stóðu svá allar til í eikinni, þar sem
      Án hafði staðit. Þá mælti sá inn ungi maðr: "Hitt er þeim ráð, er skaut at mér, at sýna sik
      nú, ok hittumst við, ef hann á við mik sakir." Síðan gekk Án fram, ok tóku til at glíma, ok
      var þeira atgangr mjök sterkligr. Án mæddist skjótara, því at hinn var stinnleggjaðr ok
      sterkr. Án bað þá hvílast, en inn ungi maðr lézt búinn til hvárstveggja, ok þó réð Án. Hann
      spyrr: "Hvert er nafn þitt?" Hann kvaðst Þórir heita, en sagði föður sinn heita Án, -- "eða
      hverr ertu?" "Ek heiti Án," sagði hann. Ungi maðr sagði: "Þat mun satt vera, at margs góðs
      muntu án vera, ok ertu nú án sauðarins þess, er ek tók." Án sagði: "Hirðum ekki um heiptarmál,
      ok er þetta lítils vert, eða hverjar hefir þú jartegnir, ef þú finnr föður þinn?" "Ek ætla
      finnast muni sönn merki sögu minnar, en þó em ek eigi skyldr þér at sýna," sagði Þórir. Án lét
      þat betr sama at sýna, hvat til marks væri um faðerni hans. Þórir sýnir honum hringinn. Án
      sagði: "Sönn eru þessi merki, at <pb n="430"/> föður þinn hefir hér fyrir hitt, ok förum heim
      ok vitjum betra herbergis." Þeir gera nú svá ok koma heim, ok sátu menn hans ok biðu eptir
      honum með ugg ok ótta, því at þeir vissu eigi, hvat af honum var orðit. Án settist í öndvegi
      ok Þórir hjá honum. Jórunn spyrr, hverr sjá maðr væri inn ungi. Án bað hann sjálfan segja til
      nafns síns. Hann sagði: "Þórir heiti ek, ok em ek sonr Áns." Hún mælti: "Kemr at því, sem mælt
      er, at hverr er auðgari en þykkist. Ekki sagðir þú mér, at þú ættir þenna son, en þó hygg ek
      ekki aukasmíði vera munu at honum, ok togið af honum, eða hversu gamall ertu?" "Átján vetra,"
      sagði Þórir. Hún sagði: "Þat ætla ek, at ek muna kalla þik hálegg, því at ek hefi engum sét
      hæra til knés." Hann sagði: "Þetta nafn líkar mér, ok muntu gefa mér nokkut í nafnfesti, at
      menn kalli mik svá." Hún sagði þat skyldu satt ok gaf honum gull mikit. Án spyrr Þóri at um
      uppfæði hans með karli. Hann kvað þat orð á hafa verit, at þar fæddist upp dóttir, "því at
      Ingjaldr konungr vildi drepa mik, ok flýði ek því norðan, sem verða mátti." Þar var Þórir um
      vetrinn. Án mælti eitt sinn: "Eigi nenni ek at fæða þik upp sitjanda lengr, ef þú leggr ekki
      fram." Hann kveðst eigi til hafa í fémunum nema hringinn. Án kvað sér betra þykkja at hafa
      sendiför nokkura, -- "sýnist mér sem þú værir skyldr til at hefna nafns þíns á Ingjaldi
      konungi. Ætla ek, at þér verði auðit helzt af várri ætt, því at þat er reynt, at vit konungr
      leggjumst aldri hendr á. Ok ekki þarftu hingat at vitja, nema hefndin komi fram, hvárt sem þú
      átt skylt við mik eða eigi. Sverðit Þegn skaltu eiga, ok ef þú kemr þessu verki fram, þá er
      þar systir konungs. Haf þú hana með þér <pb n="431"/> ok gjalt henni son fyrir bróður." Þórir
      kvað þetta gera mundu ok helt með skip albúit í hernað, en at hausti hafði hann fimm skip vel
      skipuð. Hann var yfrit djarfr maðr ok sterkr ok inn mesti hervíkingr. Hann kom á bæ Ingjalds
      konungs á náttarþeli ok bar eld at skálanum. Vöknuðu menn við reykinn. Ingjaldr konungr spyrr,
      hverr fyrir eldinum réði. Hann kvað Þóri hálegg þar vera. Konungr segir: "Vera má, at þessi
      gneisti hafi flogit af Drífu karls dóttur, því at þar hefir mér lengi grunr á verit, ok má
      vera, at oss verði fullelda um þat lýkr." Þórir kveðst á þat viljaðr, at sjatnaði illvirki
      hans. Ingjaldr konungr lét þá brjóta upp stokkana ok bera á skálahurðina ok kvað eigi vilja
      inni brenna. Þá hlupu menn út. Þórir var nær staddr, þá er konungr kom út, ok hjó hann
      banahögg. Hann tók burt Ásu ok hafði með sér ok mikit fé ok sendi hvárttveggja föður sínum.
      Hann tók vel við Ásu, en Þórir leggst í hernað ok vann mörg framaverk. Hann var ágætr maðr ok
      þótti líkr föður sínum. Þórir kom með þat til Áns, at hann var orðinn stórauðigr, ok fekk þar
      góðar viðtökur. Hann var þar um vetrinn. En at vári sagði hann Án, at hann vill á burt ráðast
      -- "ok gef ek þér upp eignir allar, en þú girnst eigi eignir þær, sem Ingjaldr konungr hefir
      átt, því at skammt mun at bíða, at eytt mun fylkiskonungum. Ok er betra at gæta sinnar sæmdar
      en at setjast í hæra stað ok þaðan minnkast. En ek mun fara norðr í Hrafnistu til eigna minna.
      Erp skaltu annast ok fóstra þinn ok móður." Síðan fór Án norðr, en Þórir varð gildr maðr. Án
      kom norðr í eyna, ok átti hann þar dóttur, þá er Mjöll hét, móður Þorsteins, Ketils sonar
      raums, föður Ingimundar ins gamla í Vatnsdal. Án átti opt at berja um þær skinnkyrtlur norðr
      þar, ok þótti hann <pb n="432"/> inn mesti maðr fyrir sér. Sonr Þóris var Ögmundr akraspillir,
      faðir Sigurðar bjóðaskalla, ágæts manns í Noregi. Ok lýkr hér við sögu Áns bogsveigis. </p>
    </div>



   </div>
  </body>
 </text>
</TEI>
