<?xml version="1.0"?>

<?xml-model href="http://www.stoa.org/epidoc/schema/latest/tei-epidoc.rng" schematypens="http://relaxng.org/ns/structure/1.0"?>
<TEI xmlns="http://www.tei-c.org/ns/1.0">
 <teiHeader>
  <fileDesc>
   <titleStmt>
    <title>Hrómundar saga Gripssonar</title>
    <editor>Guðni Jónsson and Bjarni Vilhjálmsson</editor>
    <respStmt>
     <resp> Prepared under the supervision of: </resp>
     <name>Dr. Zoe Borovsky, server.fhp.uoregon.edu/norse/ </name>
    </respStmt>
   </titleStmt>
   <publicationStmt>
    <publisher>Trustees of Tufts University</publisher>
    <pubPlace>Medford, MA</pubPlace>
    <authority>Perseus Project</authority>
   </publicationStmt>
   <sourceDesc>
    <biblStruct>
     <monogr>
      <title>Hrómundar saga Gripssonar</title>
      <editor>Guðni Jónsson and Bjarni Vilhjálmsson</editor>
      <imprint>
       <pubPlace>Reykjavík</pubPlace>
       <publisher>Bókaútgáfan Forni</publisher>
       <date>1943-1944</date>
      </imprint>
     </monogr>
    </biblStruct>
   </sourceDesc>
  </fileDesc>

  <encodingDesc>
   <refsDecl>
    <refState unit="chapter" n="chunk"/>
   </refsDecl>
  </encodingDesc>

  <profileDesc>
   <langUsage>
    <language ident="non">Old Norse</language>
   </langUsage>
  </profileDesc>
  <revisionDesc>
   <!--
<change><date>12/10/04</date>
<respStmt><resp> Prepared under the supervision of: </resp><name>BDK</name><name>ed.</name></respStmt>
<item>
$Log: Hromundar_non.xml,v $
Revision 1.1  2009-12-09 18:06:29  rsingh04
moved more xml files around based on copyright status

Revision 1.1  2004/12/13 20:17:25  mimno
TEIzed sagas

</item>
</change>
-->
   <change when="2014-11-13" who="Stella Dee">converted to EpiDoc</change>
  </revisionDesc>
 </teiHeader>
 <text xml:lang="non">
  <body>
   <div type="edition">


    <div type="textpart" subtype="chapter" n="1">
     <p>
      <pb n="273"/> SÁ konungr réð fyrir Görðum í Danmörk, er Óláfr hét. Hann var sonr
      Gnóðar-Ásmundar. Hann var maðr frægr. Bræði tveir, Kári ok Örnúlfr, váru landvarnarmenn
      konungs, hermenn miklir. Þar bjó einn ríkr bóandi. Sá hét Gripr. Hann átti þá konu er Gunnlöð
      hét, dóttir Hróks ins svarta. Þau áttu níu sonu, er svá hétu: Hrólfr, Haki, Gautr, Þröstr,
      Angantýr, Logi, Hrómundr, Helgi, Hrókr. Þeir váru allir efniligir menn. Þó var Hrómundr fyrir
      þeim öllum. Hann kunni eigi at hræðast. Hann var augnafagr, hárbjartr ok herðamikill, mikill
      ok sterkr, líktist mjoök Hróki, móðurföður sínum. Með konungi váru tveir menn. Hét einn Bíldr,
      annarr Váli. Þeir váru illir ok undirförulir. Konungr matti þá mikils. Eitt sinn helt Óláfr
      konungr austr fyrir Noreg með her sinn, ok heldu at Úlfaskerjum, herjuðu ok lágu við eitt
      eyland. Konungr býðr Kára ok Örnúlfi at ganga upp á eyjuna ok vita, hvárt þeir sæi engi
      herskip. Þeir <pb n="274"/> gengu upp á landit ok litu sex herskip undir hömrum nokkurum. Þar
      var einn dreki allskrautligr. Kári kallar til þeira ok spyrr, hverr fyrir skipunum réði. Einn
      dólgr stóð upp á drekanum ok kvaðst Hröngviðr heita, -- "eða hvert er nafn þitt?" Kári sagði
      til sín ok síns bróður ok mælti: "Ek veit engan verri en þik, ok þar fyrir skal ek höggva þik
      í smá stykki." Hröngviðr mælti: "Ek hefi herjat sumar ok vetr í þrjú ok þrjá tigi ár ok háð
      sex tigi orrostur ok fengit jafnan sigr. Mitt sverð heitir Brynþvari, er aldri hefir
      sljóvgazt. Kom þú hér á morgun, Kári, ek skal slíðra hann í þínu brjósti." Kári kveðst eigi
      bila mundu. Hröngviðr mátti kjósa hvern dag mann fyrir sverðsins oddi. </p>
    </div>

    <div type="textpart" subtype="chapter" n="2">
     <p> Þeir bræðr kómu aptr til konungs ok sögðu honum tíðendin. Konungr bauð at halda til
      orrostu, ok svá var gert. Hittust þeir, ok tókst þar harðr bardagi. Þeir bræðr gengu vel fram.
      Kári hafði jafnan átta eða tólf í hverju höggi. Hröngviðr sá þetta. Hljóp hann upp á konungs
      skip til Kára ok lagði sverðinu í gegnum hann. Þegar Kári hafði fengit sárit, segir hann til
      konungs: "Lifið heilir, herra, ek mun hjá Óðni gista." Hröngviðr vá Örnúlf upp á spjóti sínu.
      Eptir fall þeira bræðra kallar Hröngviðr, at þeir skuli upp gefast. Er þá illr kurr í liði
      konungs. Engi járn bitu Hröngvið. Nú er þess getit, at Hrómundr Gripsson var í fylgd með
      konungi. Hann tekr sér kylfu í hönd, bindr sér grátt ok sítt geitarskegg ok setr síðan hatt á
      höfuð sér, veðr svá fram ok finnr þá bræðr báða dauða, tekr upp merki konungs ok lemr með
      kylfunni blámenn til <pb n="275"/> dauða. Hröngviðr spyrr, hverr sá væri, -- "eða er þetta
      nokkut faðir hans illa Kára?" Hrómundr segir nafn sitt ok kveðst hefna vilja þeira bræðra, --
      "en eigi var Kári mér skyldr. Samt skal ek drepa þik." Ok í því gaf hann Hröngviði kylfuhögg
      svá mikit, at hann bar hallt höfuð eptir ok mælti: "Ek hefi verit víða í bardögum ok aldri
      fengit þvílíkt högg." Annat högg sló Hrómundr til Hröngviðar, svá at haussinn brotnaði. Í
      þriðja höggi missti hann lífit. Eptir þat gengu þeir, sem eptir lifðu, allir á hendr konungi,
      ok lyktaðist svá bardaginn. </p>
    </div>

    <div type="textpart" subtype="chapter" n="3">
     <p> Nú kannar Hrómundr skipin ok finnr einn mann hallast upp við í stafni. Hann spyrr þann mann
      at nafni. Sá kveðst Helgi heita inn frækni, bróðir Hröngviðar, -- "ok nenni ek eigi friðar at
      biðja." Hrómundr lét græða Helga inn frækna. Hann sigldi þar eptir í Svíþjóð ok gerðist
      landvarnarmaðr. Þar eptir helt Óláfr konungr liði sínu vestr til Suðreyja, gengu þar á land ok
      tóku strandhögg. Karl einn bjó þar nærri. Konungmenn höfðu tekit kýr hans ok ráku undan sér.
      Lét hann mjök aumliga um þann missi. Hrómundr kemr at ok spyrr, hverr sá væri. Karlinn segir,
      at byggð sín væri allskammt þaðan, ok kvað meiri fremd at brjóta hauga ok ræna drauga fé.
      Þessi kvaðst Máni at nafni. Hrómundr bað hann segja sér, ef hann vissi nokkut um soddan. Máni
      sagðist víst vita ok mælti: "Þráinn, sem vann Valland ok var þar konungr, berserkr mikill ok
      sterkr, fullr galdra, hann var settr í haug með sverði, herklæðum ok fé miklu, en fáir fýsast
       <pb n="276"/> þangat." Hrómundr spyrr, hverja leið sigla skal þangat. Hann segir, at hann má
      sigla rétt suðr í sex daga. Hrómundr þakkar karli fregn þessa, gaf honum fé ok lét hann taka
      kýr sínar. Sigldu þeir svá þaðan eptir því, sem karl vísaði þeim til, ok at sex daga fresti
      sáu þeir hauginn rétt fyrir framstafni. </p>
    </div>

    <div type="textpart" subtype="chapter" n="4">
     <p> Þeir kómu vestan at Vallandi ok fundu hauginn ok rufu þegar. Ok at liðnum sex dögum kómu
      þeir glugga á hauginn. Sáu þeir, at þar sat á stóli dólgr mikill, blár ok digr, allr gulli
      klæddr, svá at leiptraði af. Rumdi hann mjök ok blés at eldi. Hrómundr spyrr, hverr nú vill
      ganga í hauginn, ok sá skuli kjósa sér þrjá gripi. Váli kvað: "Engi mundi vilja gefa líf sitt
      við því. Eru hér nú sex tigir manna, ok mun tröll þetta öllum dauða veita." Hrómundr mælti:
      "Vogat mundi Kári hafa þetta, ef lífs væri," -- ok kvað makligt, þótt sér væri niðr sleppt í
      festi, þótt betra sé at fást við átta aðra. Fór svá Hrómundr niðr í festinni. Var þat á nóttu.
      Ok er hann kom niðr, bar hann saman fé mikit ok batt í festarenda. Þráinn hafði verit á fyrri
      dögum konungr yfir Vallandi ok vann allt með göldrum, gerði margt illt af sér, ok þá hann var
      svá gamall, at hann kunni eigi at stríða lengr, lét hann setja sik lifanda í hauginn ok mikit
      fé með sér. Nú sér Hrómundr, hvar sverðit hangir uppi á einni súlu. Hann kippir því ofan,
      gyrðist með ok gengr fram at stólnum ok mælti: "Mér mun vera mál ór hauginum, fyrst engi
      hamlar, eða hverninn vegnar þér, þú hérna, <pb n="277"/> inn gamli? Sástu eigi, at ek bar
      saman fé þitt, en þú höktir kyrr, hundr leiðr, eða hvat var þér í augum, er þú horfðir á, at
      ek tók sverðit ok menit ok fjölda þinna annarra gripa?" Þráinn kvað sér einskis um vert
      þykkja, ef hann léti sik kyrran sitja á stóli sinum, -- "ek kunna áðr fyrr at berjast. Er ek
      þá orðinn nógu ragr, ef þú einn skalt ræna mik auði, ok vil ek synja þér gripanna. Máttu sjá
      við mér dauðum." Þá mælti Hrómundr: "Rigaðu þér á fætr, ragr ok blauðr, ok tak þú sverðit aptr
      af mér, ef þú þorir." Draugr mælti: "Þat er engi fremd at bera sverð á mik vápnlausan. Heldr
      vil ek reyna afl við þik ok glímu." Hrómundr kastar þá sverðinu ok treysti afli sínu. Þráinn
      sá þetta ok leysti ofan ketil sinn, er hafði uppi. Hann var þá eigi frýnligr, blés þá at eldi,
      er hann var búinn at eta ór katlinum. Funi mikill var í milli fóta honum, en ketillinn fullr í
      búki. Hann var í stakki gullfáguðum. Báðar hendr hans váru brenglaðar, ok beygðust neglr fyrir
      góma. Hrómundr mælti: "Skríddu af stóli, skálkr argr, sviptr öllu fé." Þá sagði draugr: "Nú
      mun mál vera at fara á fætr, fyrst þú frýjar mér hugar." Dagr líðr, en kveldar, ok gerðist þá
      myrkt í hauginum. Hann gekk þá til glímu við Hrómund, en kastaði niðr katli sínum. Neytti þá
      Hrómundr afls, ok svá gengust þeir hart at, at grjót ok steinar gengu upp. Þá datt draugrinn á
      annat kné ok mælti: "Þú stjakar mér, ok víst ertu hraustr maðr." Hrómundr sagði: "Stattu
      stuðningslaust á fætr aptr. Miklu ertu linari en Máni karl sagði." Þá tók Þráinn at tryllast,
      ok fylltist upp haugrinn með illan daun. Setti hann þá klær sínar á hnakka Hrómundi ok sleit
      hold af beinum á lendar ofan ok mælti: "Kvarta eigi um, þótt gráni leikrinn ok sárni kroppr
      þinn, því at nú skal ek rífa þik kvikan <pb n="278"/> í sundr." "Eigi veit ek," sagði
      Hrómundr, "hvaðan soddan kattakyn er komit í haug þenna." Draugrinn mælti: "Þú munt fæddr vera
      af Gunnlöðu. Eru fáir þínir líkar." "Illt mun vera," sagði Hrómundr, "at þú klórir mik lengi."
      Glímdu þeir hart ok lengi, svá at allt skalf, þat nærri var, þar til um síðir, at Hrómundr
      felldi hann á fótarbragði. Þá var orðit mjök dimmt. Þá mælti draugr: "Nú vannstu mik með ráðum
      ok tókst sverð mitt. Þat skipti með okkr leikum. Lengi hefi ek lifat í haugi mínum ok lafat á
      fé, en eigi er gott at trúa gripum sínum, þótt góðir þykki, of mjök, ok aldri hefi ek ætlat,
      at þú, Mistilteinn, mitt góða sverð, mundir verða mér til meins." Varð Hrómundr þá lauss ok
      náði sverðinu ok mælti: "Herm mér nú, hvat marga menn í hólmgöngu þú vannst með Mistilteini."
      "Hundrað fjóra ok tuttugu," kvað draugrinn, "ok fekk ek aldri skeinu. Semingr konungr, er var
      í Svíþjóð, ok ek reyndum okkrar íþróttir, ok hugði hann ek mundi seint unninn verða." "Lengi
      hefir þú," sagði Hrómundr, "verit mönnum til meins, ok mun þat happaverk at láta þik sem fyrst
      deyja." Hjó hann svá höfuðit af draugnum ok brenndi hann upp allan á báli, fór svá ór
      hauginum. Spurðu menn þá, hverninn Þráinn ok hann hefðu skilit. Hann kvað þat hafa gengit í
      kjör, -- "því at ek hjó af honum höfuðit." Eignaðist Hrómundr þá þrjá gripi, er hann sótti í
      hauginn, hring, men ok Mistiltein. Allir fengu þeir of fjár. Sigldi Óláfr konungr svá þaðan ok
      norðr til síns ríkis, settist síðan at landi sínu um kyrrt. <pb n="279"/>
     </p>
    </div>

    <div type="textpart" subtype="chapter" n="5">
     <p> Eptir þetta var Hrómundr mjök frægr, vinsæll ok stórgjöfull. Hann gaf einum manni, þeim er
      Hrókr hét, eitt sinn gullhring góðan, er vá eyri. Þat fekk Váli at vita ok drap Hrók á
      náttartíma, en tók hringinn. En sem konungr vissi þetta, kvaðst hann skyldu launa Vála
      einhvern tíma hans hrekki. Konungr átti tvær systr. Önnur þeira hét Dagný, en hin Svanhvít. Sú
      var framar at öllu, ok var engi hennar líki millum Svíþjóðar ok Hálogalands. Hrómundr Gripsson
      var nú heima ok gerði sér kátt við Svanhvít ok forðast hvárki Vála né Bíld. Hún mælti eitt
      sinn við Hrómund ok segir Váli ok Bíldr muni rægja hann við konung. Hann mælti: "Ek hræðumst
      engar argar fýlur, ok svá lengi þú vilt unna mér viðtals, þá mun ek tala við þik." Svá varð
      megn þessi rógburðr, at Hrómundr ok hans bróðir urðu at rýma frá konungs hirð ok fóru heim til
      föður síns. Lítit hér eptir talar Svanhvít við Óláf konung ok sagði: "Nú er Hrómundr dæmdr í
      brott frá konungs hirð, hverr vára sæmd jók þó mest, en aptr í staðinn hafi þér með yðr þá
      tvá, er hvárki rækja frægð né dáð." Konungr svarar: "Heyrt hefi ek getit hann mundi fífla þik,
      ok skal sverðit skilja ykkar ást." "Lítt manstu nú," sagði hún, "þegar hann einn gekk í
      hauginn, en engi annarr þorði, ok fyrr mun Váli ok Bíldr hengdr verða," sagði hún, gekk síðan
      snúðugt í brott. </p>
    </div>

    <div type="textpart" subtype="chapter" n="6">
     <p> Nokkuru síðar kómu tveir konungar af Svíþjóð. Hétu báðir Haldingjar. Helgi Hröngviðsbróðir
      var með <pb n="280"/> þeim. Þeir buðu Óláfi konungi til orrostu vestr á Vænisís. Hann vill nú
      heldr mæta þeim en flýja óðal sitt, gerir nú orð Hrómundi ok bræðrum hans at fylgja sér. Þá
      vildi Hrómundr hvergi fara, kvað Bíld ok Vála vel duga ok vinna allt með konungi. Konungr fór
      af stað með lið sitt. Svanhvít klökknaði við ok fór heim til Hrómundar. Hann tók henni vel.
      "Virð nú til bæn mína," sagði hún, "meir en beiðni bróður míns ok veit nú lið konungi. Ek vil
      gefa þér einn skjöld með því bandi, er honum fylgir. Mun þik eigi saka, meðan þú hefir þat."
      Hrómundr þakkar henni gjöf þessa. Gladdist hún þá. Hann bjóst til ferðar ok bræðr hans átta.
      Nú kemr konungr með lið sitt til Vænisíss. Var þar fyrir Svía lið. En at morgni, þegar
      vígljóst var, vápnast þeir á ísnum, ok sóttu Svíar hart fram. Strax sem bardaginn hófst, var
      Bíldr veginn, en Váli kom þar eigi. Óláfr konungr ok konungr Haldingr varð sárr. Hrómundr
      hafði sett hrauktjald hinum megin vatnsins. Bræðr hans herklæðast snemma um morguninn.
      Hrómundr mælti: "Illa hefir mik dreymt í nótt, ok mun eigi ganga allt at óskum, ok mun ek ekki
      fara í dag til orrostu." Bræðr hans sögðu þat væri stór skömm at þora eigi at veita konungi
      lið, en vera þó kominn þess erendis. Þeir kómu til orrostu ok gengu hart fram, ok fell hverr
      um þveran annan, er þeim mætti af liði Haldingja. Ein fjölkynngiskona var þar komin í álptar
      ham. Hún gólaði með svá miklum galdralátum, at engi gáði at verja sik Óláfs manna. Flaug hún
      yfir þá Gripssyni ok söng hátt. Hún hét Lára. Helgi inn frækni mætti þeim bræðrum þat sama
      sinn ok drap þá alla átta saman. <pb n="281"/>
     </p>
    </div>

    <div type="textpart" subtype="chapter" n="7">
     <p> Í því bili kom Hrómundr í bardagann. Helgi inn frækni þekkti hann ok mælti: "Nú er sá
      kominn hér, sem vá Hröngvið, bróður minn. Megi þér nú sjá við hans sverði, sem hann sótti í
      hauginn. Varstu nú fjarri, er ek drap bræðr þína." Hrómundr mælti: "Eigi þarftu, Helgi, at
      frýja mér hugar, því at annathvárt ek eða þú skulum nú falla." Helgi sagði: "Mistilteinn er
      svá þungt vápn, at þú fær eigi valdit. Vil ek ljá þér þat annat sverð, er þú getr valdit."
      Hrómundr mælti: "Eigi þarftu at bregða mér um hugleysi. Muna muntu þat högg, er ek gaf
      Hröngviði, þá hauss hans molaðist." Helgi sagði: "Þú, Hrómundr, hefir bundit um þína hönd
      sokkaband meyjar einnar. Skil þik við skjöld þann, er þú berr. Þú fær engi sár, meðan þú berr
      þetta, ok held ek fyrir satt þú trúir á þá meyju." Hrómundr þoldi eigi þessi skapraunarorð ok
      kastaði niðr skildinum. Helgi frækni hafði jafnan sigr haft ok vann með fjölkynngi. Frilla
      hans hét Lára, sú sem þar var í álptarlíki. Helgi reiddi svá hátt sverð sitt upp yfir sik, at
      þat tók sundr fótlegg álptarinnar, ok renndi sverðit ofan í völlinn upp at hjöltum, ok mælti:
      "Nú er mín heill farin, ok illa tókst til, er ek missta þín." Hrómundr mælti: "Þú vannst,
      Helgi, it mesta slys, er þú drapst sjálfr frillu þína, ok farin mun þín heill." Datt Lára dauð
      niðr. En af því höggi, er Helgi hjó til Hrómundar, svá at sverðit hljóp at hjöltum ofan, snart
      oddr sverðsins kvið Hrómundar ok risti niðr, en Helgi laut eptir högginu. Var þá Hrómundr eigi
      seinn ok höggr Mistilteini í höfuð Helga, klauf hjálminn ok hausinn, svá at staðar nam í
      herðum. Brotnaði þá skarð <pb n="282"/> í sverðit. Eptir þat tók Hrómundr tygilkníf sinn ok
      stakk á kviðinn á sér í sársbrúnirnar raufir, hratt svá inn ístrunni, er út hangdi, rifjar þar
      með saman kviðinn með bandi ok batt klæðin hart at, barðist svá í ákafa ok felldi hvern um
      annan þveran ok barðist fram til miðrar nætr. Flýði þat lið, sem eptir var af Haldingjum. Lýkr
      þar með orrostu. Hrómundr sér þá, at einn maðr stendr þar á ísnum. Veit hann sá sami muni hafa
      með göldrum gert ísinn á vatnit. Þekkti hann, at þetta var Váli. Hann kvað eigi óskylt at
      launa honum, hljóp til hans, reiddi Mistiltein ok vildi höggva hann. Váli blés sverðit ór
      hendi honum, ok hitti þat fyrir vök eina ok sökk niðr til grunns. Þá hló Váli ok mælti: "Nú
      ertu feigr, er þú misstir Mistiltein ór hendi þinni." Hrómundr sagði: "Fyrr muntu deyja en
      ek." Hljóp hann þá at Vála ok greip hann upp, færði niðr við ísinn, svá at hálsbeinit
      brotnaði. Lá þessi galdrarumr þar dauðr. En Hrómundr settist niðr á ísinn. Hann mælti: "Ek
      hafði eigi ráð meyjarinnar. Því hefi ek nú fengit fjórtán undir, ok þó þar til fellu bræðr
      mínir átta, ok mitt góða sverð, Mistilteinn, fell í vatnit, ok þess fæ ek aldri bætr, at ek
      missti sverðit." Gekk hann síðan þaðan ok heim at tjaldi sínu ok tók nokkura hvíld. </p>
    </div>

    <div type="textpart" subtype="chapter" n="8">
     <p> Nú eru konungs systr sóttar. Kannar Svanhvít sár Hrómundar ok saumar kviðinn saman ok
      leitar honum hægenda. Hún lét færa hann karli þeim til græðslu, er Hagall hét. Kerling hans
      var klók. Þau tóku vel við honum ok græddu hann at heilu. Þat fann Hrómundr, <pb n="283"/> at
      þessi hjón váru margkunnug. Karl var vanr at veiða fiska, ok eitt sinn, er hann var at
      veiðiskap sínum, dró hann eina geddu, ok er hann kom heim ok krufði hana, fann hann í hennar
      maga Mistiltein, sverð Hrómundar, ok fekk honum þat. Hrómundr varð glaðr við ok kyssti á hjölt
      sverðsins ok umbunaði vel karli. Einn maðr var sá með Haldings konungs her, sem hét Blindr inn
      illi. Hann sagði konungi, at Hrómundr væri lífs ok græddr á laun hjá Hagali karli ok konu
      hans. Konungr kvað ótrúligt, at þau mundu þora at leyna honum. Konungr bauð at leita hans.
      Blindr fór með nokkura menn til húsa þeira Hagals ok spurði, ef Hrómundr væri þar geymdr.
      Kerling sagði hann mundi eigi þar finnast. Blindr leitaði vandliga ok fann eigi, því at
      kerling hafði falit Hrómund undir hitunarkatli sínum. Blindr ok hans félagar gengu þaðan, ok
      er þeir váru á leið komnir, sagði Blindr: "Eigi er ferð vár fræg orðin, ok skulum vér aptr
      snúa." Þeir gerðu svá, kómu heim ok fundu kerlingu. Sagði Blindr hún væri brögðótt, ok hefði
      hún geymt Hrómund undir katli sínum. "Leitið ok takið hann þar þá," kvað hún. En því sagði hún
      þetta, at þegar hún sá þeir sneru aptr, færði hún Hrómund í kvenskrúða ok lét hann mala ok
      snúa kvörn. Þeir leita nú í húsunum. Ok þegar þeir koma þar mærin sneri kvörninni, snuðruðu
      þeir allt um kring, en sú sama leit óhýrt til konungsmanna, sneru svá í brott, at þeir fundu
      eigi. Ok er þeir váru á leið komnir, sagði Blindr, at kerling mun hafa villt sjónir fyrir þeim
      ok sér þykki grunsamt, at Hrómundr muni hafa verit þat, sem sneri kvörninni í kvenklæðum, --
      "ok sé ek oss hefir yfir sézt. Dugir oss eigi at þreyta við kerlingu, því at hún er oss
      klókari." Báðu <pb n="284"/> þeir henni ills ok fóru heim aptr til konungs við svá búit. </p>
    </div>

    <div type="textpart" subtype="chapter" n="9">
     <p> Um vetrinn eptir bar margt fyrir Blind í svefni, ok segir konungi eitt sinn draum sinn ok
      mælti svá: "Mér þótti vargr einn renna austan. Hann beit yðr, konungr, ok veitti yðr áverka."
      Konungr kvaðst ráða þenna draum svá: "Hér mun koma konungr af nokkurum stað, ok mun fundrinn
      verða skæðr fyrst, en falla þó niðr til sátta." Enn kvað Blindr sik dreymt hafa, at honum
      þótti margir haukar sitja í einu húsi, -- "ok þekkti ek þar fálka þinn, herra. Hann var allr
      fjaðralauss ok flettr hamnum." Konungr mælti: "Vindr mun koma af skýjum ok skelfa vára borg."
      Þriðja draum sagði Blindr sváleiðis: "Mörg svín sá ek renna sunnan at konungs höllu, rótuðu
      jörðinni upp með rananum." Konungr mælti: "Þat er fyrir sjóvar ólgu, vátviðrum ok grasvexti
      þeim, er grær at vatnsins vökva, er sólin skínn í heiði." Fjórða draum sagði Blindr: "Mér
      þótti einn ógurligr hriki koma austan at. Hann beit yðr stóra und." Konungr mælti: "Sendimenn
      frá nokkurum konungi munu koma í mína höll. Þeir munu bíta upp öllum sínum vápnum, ok þar af
      mun ek reiðast." "Fimmti draumr er sá," sagði Blindr, "at mér þótti liggja um Svíaveldi
      grimmligr ormr." "Hér mun koma at landi," sagði konungr, "dreki vænn, hlaðinn gersemum."
      "Sétta sinn dreymdi mik," sagði Blindr, "at mér þótti koma af landi svört ský með klóm ok
      vængjum, ok flugu brott með þik, konungr. Þá dreymdi mik enn, at ormr einn væri hjá Hagali
      karli. Sá beit menn grimmliga. Át hann bæði mik ok yðr upp ok alla konungs menn, <pb n="285"/>
      eða hvat mun þetta þýða?" Konungr mælti: "Heyrt hefi ek skammt frá hýbýlum Hagals liggi
      híðbjörn nokkurr. Ek mun fara at vinna björninn, ok mun hann þá byrstast mjök." "Hér næst
      dreymdi mik, at dreka hamr væri dreginn um konungs höll, ok hekk þar við lindi Hrómunds."
      Konungr mælti: "Þat veiztu, at Hrómundr missti sverðit ok linda í vatninu, eða ertu nú hræddr
      við Hrómund?" Fleiri drauma dreymdi Blind, hverja hann sagði konungi, en konungr réð þá alla
      sér í vil, en engan svá sem merking til höfðu. Nú segir Blindr enn einn draum sinn, þann er
      hann sjálfan snerti, ok mælti: "Mér þótti járnhringr settr á minn háls." Konungr sagði: "Þat
      er þýðing þess draums, at þú munt hengdr verða, ok þar með munu vit báðir feigir." </p>
    </div>

    <div type="textpart" subtype="chapter" n="10">
     <p> Eptir þetta safnar Óláfr konungr liði, helt síðan til Svíþjóðar. Hrómundr fylgdi honum.
      Kómu þeir óvart at höllu Haldings konungs. Hann lá í útiskemmu einni. Hann varð eigi fyrr varr
      við en upp var brotin skemmuhurðin. Haldingr hrópar á menn sína ok spyrr, hverir um nætr
      stríða. Hrómundr sagði til sín. Konungr sagði: "Þú munt vilja hefna þinna bræðra." Hrómundr
      kvað hann skyldi fátt tala um fall bræðra sinna, -- "skaltu nú þess gjalda ok hér lífit
      missa." Þá hljóp upp einn kappi Haldings konungs svá storr sem risi. Hrómundr drap þann.
      Haldingr konungr verst í hvílunni, en fekk ekkert sár, því at hvert sinn Hrómundr hjó til
      hans, kom sverðit flatt á konung. Þá tók Hrómundr kylfu ok lamdi Halding konung í hel. Þá
      mælti Hrómundr: "Hér hefi ek felldan Halding konung, <pb n="286"/> ok hefi ek eigi sét frægra
      mann." Karlinn Blindr, er hét Bavis, var bundinn ok hengdr, ok rættist svá draumr hans. Tóku
      þeir þar mikit gull ok annat fé, heldu síðan heim. Óláfr konungr gifti Hrómundi Svanhvít. Þau
      unntust vel, áttu sonu ok dætr til samans ok váru afbragð annarra. Eru af þeim komnar konunga
      ættir ok kappar miklir, ok lýkr hér sögu Hrómundar Gripssonar. </p>
    </div>


   </div>
  </body>
 </text>
</TEI>
