<?xml version="1.0"?>
<?xml-model href="http://www.stoa.org/epidoc/schema/latest/tei-epidoc.rng" schematypens="http://relaxng.org/ns/structure/1.0"?>
<TEI xmlns="http://www.tei-c.org/ns/1.0">
 <teiHeader>
  <fileDesc>
   <titleStmt>
    <title>Gautreks saga</title>
    <editor>Guðni Jónsson and Bjarni Vilhjálmsson</editor>
    <respStmt>
     <resp> Prepared under the supervision of: </resp>
     <name>Dr. Zoe Borovsky, server.fhp.uoregon.edu/norse/ </name>
    </respStmt>
   </titleStmt>
   <publicationStmt>
    <publisher>Trustees of Tufts University</publisher>
    <pubPlace>Medford, MA</pubPlace>
    <authority>Perseus Project</authority>
   </publicationStmt>
   <sourceDesc>
    <biblStruct>
     <monogr>
      <title>Gautreks saga</title>
      <editor>Guðni Jónsson and Bjarni Vilhjálmsson</editor>
      <imprint>
       <pubPlace>Reykjavík</pubPlace>
       <publisher>Bókaútgáfan Forni</publisher>
       <date>1943-1944</date>
      </imprint>
     </monogr>
    </biblStruct>
   </sourceDesc>
  </fileDesc>

  <encodingDesc>
   <refsDecl>
    <refState unit="chapter" n="chunk"/>
   </refsDecl>
  </encodingDesc>

  <profileDesc>
   <langUsage>
    <language ident="non">Old Norse</language>
   </langUsage>
  </profileDesc>
  <revisionDesc>
   <!--
<change><date>12/10/04</date>
<respStmt><resp> Prepared under the supervision of: </resp><name>BDK</name><name>ed.</name></respStmt>
<item>
$Log: Gautreks_non.xml,v $
Revision 1.1  2009-12-09 18:06:29  rsingh04
moved more xml files around based on copyright status

Revision 1.1  2004/12/13 20:17:24  mimno
TEIzed sagas

</item>
</change>
-->
   <change when="2014-11-13" who="Stella Dee">converted to EpiDoc</change>
  </revisionDesc>
 </teiHeader>
 <text xml:lang="non">
  <body>
   <div type="edition">


    <div type="textpart" subtype="chapter" n="1">
     <p>
      <pb n="3"/> ÞAR hefjum vér eina kátliga frásögn af einum konungi, þeim er Gauti hét; hann var
      vitr maðr ok vel stilltr, mildr ok máldjarfr. Hann réð fyrir Vestra-Gautlandi. Þat liggr milli
      Noregs ok Svíþjóðar fyrir austan Kjölu alla, ok skilr Gautelfr milli Upplanda ok Gautlands.
      Þar eru stórar merkr ok illt yfirferðar, þá er þelalaust er. Þessi konungr, er fyrr nefndum
      vér, fór optliga með hauka sína ok hunda á mörkina, því at hann var inn mesti veiðimaðr, ok
      þótti honum þat in mesta skemmtan. Í þann tíma var víða byggt, þar sem miklir skógar váru
      umhverfis, því at margir menn ruddu mörkina, þar sem fjarlæg var almannabyggð, ok gerðu sér
      þar alhýsi sumir, þeir sem flýit höfðu af almannaveg fyrir nokkur sín ranglig tiltæki. Sumir
      flýðu fyrir ljóðæsku eða nokkur ævintýr ok þóttust þá síðr spottaðir eða hæddir verða, ef þeir
      væri fjarri annarra manna athlátri, ok lifðu svá út allan sinn aldr, at þeir fundu enga aðra
      menn en þá, sem hjá þeim váru. Þeir höfðu ok <pb n="4"/> margir leitat sér staðar langt frá
      almannaveg, ok kómu því engir menn þá heim at sækja, utan þat varð stundum, at villtust á
      mörkum, at menn hrötuðu þá til þeira heimkynna, þótt menn vildu þar gjarna aldri komit hafa.
      Þessi konungr Gauti, er fyrr nefndum vér, var farinn við sinni hirð at veiða dýr á mörkinni
      með sínum inum beztum veiðihundum. Konungrinn gat at líta einn fagran hjört, ok þetta sama dýr
      vill hann gjarna veiða ok slær lausum sínum veiðihundum ok eltir þetta sama dýr með svá miklu
      kappi, meðan dagrinn vannst til nætr. Hann var nú einn sinna manna ok var kominn svá langt á
      mörkina, at hann vissi, at hann mátti eigi komast til sinna manna sakir náttmyrkrs ok langrar
      leiðar, er hann hafði farit allan daginn; þat ok með, at hann hafði skotit þetta dýr með
      spjóti sínu, ok stóð þat fast í sárinu, en konungr vildi þat með engu móti láta, ef hann mætti
      ná, ok þótti skömm, ef hann nædi eigi vápni sínu. Hér hafði hann á lagt svá mikit kapp, at
      hann hafði af sér kastat öllum klæðum nema línklæðum; berfættr var hann ok hafði enga skúa, ok
      hafði víða rifit hans leggi ok iljar bæði grjót ok skógrinn. Ekki náir hann dýrinu. Tekr nú at
      myrkva af nótt, svá at aldri veit hann, hvert hann stefnir, nemr nú stað ok hlýðir til, ef
      hann heyrði til nokkurs, ok litla stund hefir hann stað numit, áðr hann heyrir hundsgá, ok
      þangat gengr hann, sem hann heyrir hundinn geyja, því at honum þótti þar helzt manna ván. Því
      næst sér konungr húsabæ lítinn. Þat sá hann, at maðr stóð úti ok helt á viðaröxi. Þegar hann
      sér, at konungr stefnir til bæjar, hleypr hann at ok drepr hundinn ok mælti: "Eigi skaltu
      optar vísa gestum á garð várn, því at þat sé ek gerla, at sjá maðr er svá mikill <pb n="5"/>
      vexti, at hann mun upp eta alla eigu bónda, ef hann kemr hér innan veggja. Skal þat ok aldri
      verða, ef ek má ráða." Konungr heyrði orð hans ok brosti at; hugsar hann þat með sér, at hann
      var lítt við búinn úti at liggja, en þótti eigi vísar viðtökur, ef hann biði þess, er honum
      væri inn boðit, gengr nú djarfliga at dyrunum. Hinn ferr fyrir dyrrnar ok vill hann eigi inn
      láta. Konungr lætr hann kenna aflsmunar ok gengr ór dyrum þann, er fyrir stóð. Konungr gekk
      til stofu. Þar váru fyrir fjórir karlar ok fjórar konur. Ekki var þar heilsat Gauta konungi;
      þó sezt hann niðr. Sá tók til orða, er honum sýndist bóndaligastr, ok mælti: "Hví léztu þenna
      mann hér inn koma?" Þrællinn svaraði, sá er í dyrunum hafði staðit: "Þessi maðr var svá
      sterkr, at ek hafða ekki afl við honum." "Ok hvat gerðir þú, þá er hundrinn gó?" Þrællinn
      svaraði: "Ek drap hundinn, því at ek vilda eigi, at hann vísaði fleirum slíkum gaurum at garði
      sem mér lízt þessi maðr vera." Bóndi mælti: "Dyggr þræll ertu, ok má eigi þér um kenna, þó at
      þessir ófimligleikar hafi orðit, ok er vandlaunat þér þín umsjá, ok vil ek á morgin gefa þér
      verðkaup, ok skaltu þá með mér fara." Hús váru þar vel búin ok menn vænir ok hæfiliga miklir.
      Þat fann konungr, at þeir óttuðust hann. Bóndi lét setja borð, ok var matr á borinn. Ok er
      konungr sér, at honum mun ekki boðinn matr, stígr hann undir borð hjá bónda, tekr til matar ok
      snæðir djarfliga. Ok er bóndi sér þetta, hættir hann at matast ok dregr hattinn fyrir augu
      sér. Hvárugir tala hér við aðra, ok er konungr var mettr, lyptir bóndi upp hetti sínum ok bað
      bera diska af borði, -- "því at nú mun eigi mat at varðveita." Síðan fór fólk at sofa. Konungr
      lagðist ok til svefns. Ok er hann hafði litla <pb n="6"/> hríð legit, þá kom kona til hans ok
      mælti: "Mun eigi ráðligt, at þú þiggir beina at mér?" Konungr svarar: "Þetta horfir vænliga,
      er þú vilt tala við mik, því at hér eru dauflig hýbýli." "Eigi þarftu þat at undra, því at vér
      höfum aldri gest átt á ævi várri, ok þess get ek, at þú sér bónda engi aufúsugestr." Konungr
      mælti: "Vel mætti ek launa bónda fyrir allan þann kostnað, er hann hefir fyrir mér haft, þá er
      ek kem til míns heimilis." Hún svaraði: "Til meira get ek mun um draga en vér fáim sæmd af þér
      í móti þessu tilfelli." Konungr mælti: "Ek bið, at þú gerir mér kunnigt, hversu fólk yðvart
      heitir." Hún svarar: "Faðir minn heitir Skafnörtungr. Því hefir hann þat nafn, at hann er svá
      glöggr um kost sinn, at hann má eigi sjá, at þverri hvárki matr né annat, þat er hann á. Móðir
      min heitir Tötra. Því hefir hún þat nafn, at hún vill aldri önnur klæði hafa en þat, sem áðr
      er slitit ok at spjörum orðit, ok þykkir henni þat mikil hagspeki." Konungr spurði: "Hvat
      heita bræðr þínir?" Hún svaraði: "Einn heitir Fjölmóðr, annarr heitir Imsigull, þriði
      Gillingr." Konungr mælti: "Hvat heitir þú eða systr þínar?" Hún svaraði: "Ek heiti Snotra.
      Hefi ek því þat nafn, at ek þótta vísust allra vár. Systr mínar heita Hjötra ok Fjötra. Hér er
      sá hamarr við bæ várn, er heitir Gillingshamarr, ok þar í hjá er stapi sá, er vér köllum
      Ætternisstapa. Hann er svá hár ok þat flug fyrir ofan, at þat kvikendi hefir ekki líf, er þar
      gengr fyrir niðr. Því heitir þat Ætternisstapi, at þar með fækkum vér várt ætterni, þegar oss
      þykkir stór kynsl við bera, ok deyja þar allir várir foreldrar fyrir utan alla sótt ok fara þá
      til Óðins, ok þurfu vér af engu váru forellri þyngsl at hafa né þrjózku, því at þessi
      sældarstaðr hefir öllum verit jafnfrjáls várum ættmönnum, <pb n="7"/> ok þurfum eigi at lifa
      við fjártjón eða fæðsluleysi né engi önnur kynsl eða býsn, þótt hér beri til handa. Nú skaltu
      þat vita, at föður mínum þykkja þetta vera in mestu undr, er þú hefir komit til húsa várra.
      Væri þat mikil býsn, þótt ótiginn maðr hefði hér mat etit, en þetta eru með öllu undr, at
      konungr, kalinn ok klæðlauss, hefir komit til húsa várra, því at til þessa munu engi dæmi
      finnast, ok því ætlar faðir minn ok móðir á morgin at skipta arfi með oss systkinum, en þau
      vilja síðan ok þrællinn með þeim ganga fyrir Ætternisstapa ok fara svá til Valhallar. Vill
      faðir minn eigi tæpiligar launa þrælnum þann góðvilja, at hann ætlaði at reka þik ór dyrum, en
      nú njóti hann sælu með honum. Þykkist hann ok víst vita, at Óðinn mun eigi ganga í mót
      þrælnum, nema hann sé í hans föruneyti." Konungr mælti: "Sé ek, at þú munt hér vera málfimust,
      ok skaltu hafa mína hollustu. Þykkjumst ek sjá, at þú munt mær vera, ok skaltu sofa í hjá mér
      í nótt." Hún bað konung því ráða. Um morguninn, sem konungr vaknar, mælti hann: "Þik kveð ek
      at þessu, Skafnörtungr, ek gekk til yðvars bæjar berfættr, ok því vil ek nú skúa af þér
      þiggja." Hann svarar engu ok fær honum skúa ok dró ór þvengina. Þá kvað konungr: <lg>
       <l>"Skúa tvá,</l>
       <l>er mér Skafnörtungr gaf,</l>
       <l>þvengjum er hann þá nam;</l>
       <l>ills manns</l>
       <l>kveð ek aldri verða</l>
       <l>grandalausar gjafir."</l>
      </lg> Síðan bjóst konungr á brutt, ok leiddi Snotra hann á götu. Konungr mælti: "Bjóða vil ek
      þér með mér at fara, því at mér er grunr á, at nokkut gerist af okkrum <pb n="8"/> fundi, ok
      ef þú ferr með sveinbarn, þá láttu Gautrek heita, ok drag svá af nafni mínu ok rekstri þeim,
      er ek hefi haft til hýbýla yðvarra." Hún svarar: "Vís ván þykki mér á því, at þú getir þessu
      nær, en ekki má ek með þér fara at sinni, því at í dag skal skipta arfi með oss systkinum
      eptir föður várn ok móður, því at þau ætla at ganga fyrir Ætternisstapa." Konungr bað hana vel
      lifa ok bað hana koma á sinn fund, svá sem henni þætti tími til. Ferr konungr þar til, er hann
      kemr til sinna manna, ok sezt nú um kyrrt. </p>
    </div>

    <div type="textpart" subtype="chapter" n="2">
     <p> Nú er frá því at segja, þá er Snotra kom heim, sat faðir hennar yfir fé sínu ok mælti: "Með
      oss hafa orðit býsn mikil, er konungr sjá hefir komit til várra hýbýla ok etit upp fyrir oss
      mikla eigu ok þat, sem oss henti sízt at láta. Má ek eigi sjá, at vér megum halda öllu váru
      hyski fyrir takfæðar sakir, ok því hefi ek saman borit alla mína eigu, ok ætla ek at skipta
      arfi með yðr sonum mínum, en ek ætla mér ok konu minni ok þræli til Valhallar. Má ek eigi
      þrælnum betra launa sinn trúleika en hann fari með mér. Gillingr skal hafa uxa minn inn góða
      ok þau Snotra, systir hans. Fjölmóðr skal hafa gullhellur mínar ok þau Hjötra, systir hans.
      Imsigull skal hafa korn allt ok akra ok þau Fjötra, systir hans. En þess bið ek yðr, börn mín,
      at eigi fjölgið þér lið yðvart, svá at fyrir þat megi þér eigi halda arfi mínum." Ok er
      Skafnörtungr hafði talat slíkt er hann vildi eða honum líkaði, fóru þau öll upp á
      Gillingshamar, ok leiddu börnin föður sinn ok móður ofan fyrir Ætternisstapa, ok fóru þau glöð
      ok kát til Óðins. <pb n="9"/> Nú er þau systkin váru í búi, þykkjast þau þurfa at hagræða sér.
      Þau taka sér spýtur ok spýta vaðmál at sér, svá at ekki þeira kemr við annat bert. Þótti þeim
      þá trúast um unnit, at eigi mundi fólk þeira fjölgast. Snotra fann með sjálfri sér, at hún fór
      með barni. Þokaði hún þá spýtunni í vaðmálinu, svá at ná mátti hendi til. Hún lét sem hún
      svæfi. En er Gillingr vaknaði eða raumskaði af svefni, varp hann hendinni frá sér ok kom við
      kinn hennar. Ok er hann vaknaði, mælti hann: "Hér hefir ófimliga til tekizt, er ek skal hafa
      grand gert þér. Mér sýndist sem þú sért miklu digrari en verit hefir." Hún svarar: "Leyn þú
      þessu sem þú mátt." Hann svarar: "Þat endemi mun ek ekki gera, því at þetta má með engu móti
      leynast, síðan er fólk okkart fjölgast." Litlu síðar fæddi Snotra eitt fagrt sveinbarn ok gaf
      nafn ok kallaði Gautrek. Gillingr mælti: "Stór býsn berr nú við, ok má nú eigi leyna, ok skal
      ek fara at segja bræðrum mínum." Þeir mæltu: "Allt ráð várt vill nú fyrir farast af býsnum
      þessum, sem við berr, ok er þetta mikit lagabrot." Gillingr kvað: <lg>
       <l>"Heimsliga</l>
       <l>er ek veik hendi til,</l>
       <l>er ek kom við kinn konu;</l>
       <l>lítil lyf</l>
       <l>kveða höfð til lýða sona,</l>
       <l>af því var hann Gautrekr getinn."</l>
      </lg> Þeir kveða hann eigi mega um kunna, er hann iðraðist ok vildi aldri, at þetta hefði
      orðit. Hann kveðst gjarna vilja ganga fyrir Ætternisstapa ok kvað talin smæri býsn. Þeir báðu
      hann bíða, hvat við bæri fleira. Fjölmóðr sat at fé um daga ok bar með sér gullhellur sínar,
      hvert sem hann fór, ok einn dag sofnaði <pb n="10"/> hann ok vaknar við þat, at sniglar tveir
      svartir höfðu skriðit á gullhellur hans. Honum þótti dala eptir, þar sem dökknat hafði gullit,
      ok sýndist honum mikit þorrit hafa. Hann mælti: "Mikit er at verða fyrir þessu fjártjóni, ok
      ef svá berr optar til, þá mun eigi gott at fara snauðr til Óðins, ok mun ek ganga fyrir
      Ætternisstapa ok verða eigi optar fyrir þessari fjárauðn, því at aldri hefir orðit
      jafnkolsvart um mitt efni, síðan faðir minn miðlaði mér fé." Hann segir bræðrum sínum þessi
      býsn, er við hafði borit, ok bað þá skipta arfi. Hann kvað þá: <lg>
       <l>"Stuttir sniglar</l>
       <l>átu steina fyr mér,</l>
       <l>nú vill oss hvetvetna hata;</l>
       <l>snauðr mun ek snópa,</l>
       <l>því at sniglar hafa</l>
       <l>gull mitt allt grafit."</l>
      </lg> Síðan fór hann ok hans kona á Gillingshamar ok gengu síðan fyrir Ætternisstapa. Þat var
      einn dag, at Imsigull gekk um akra sína. Sá hann fyrir sér þann fugl, er spörr heitir; hann er
      á vöxt sem tittlingr. Honum leizt nú horfa skaðavænliga, gekk með akrinum ok sá, at fuglinn
      hafði tekit ór axinu eitt kornit. Þá kvað hann: <lg>
       <l>"Þat var spell,</l>
       <l>ok spörr of vann</l>
       <l>á akri Imsiguls;</l>
       <l>axi var skatt,</l>
       <l>ór var korn numit,</l>
       <l>þat mun æ Tötru ætt of trega."</l>
      </lg> Síðan fór hann ok hans kona, ok gengu þau glöð fyrir Ætternisstapa ok vildu eigi fá
      optar slíkan skaða. Gautrekr var þá úti, er hann sá uxann góða. Hann <pb n="11"/> var sjau
      vetra. Honum varð þat fyrir, at hann lagði uxann með spjóti til bana. Ok er Gillingr sá þetta,
      þá kvað hann: <lg>
       <l>"Ungr sveinn</l>
       <l>drap uxa fyr mér;</l>
       <l>þetta eru banvæn býsn;</l>
       <l>mun ek aldri eiga</l>
       <l>síðan jafngóligan</l>
       <l>grip, þó ek gamall verða."</l>
      </lg> Hann mælti: "Nú er eigi viðsæmanda." Fór hann síðan á Gillingshamar ok gekk þaðan fyrir
      Ætternisstapa. Nú váru þau tvau eptir, Snotra ok Gautrekr, sonr hennar. Hún býr sik ok bæði
      þau til bruttferðar, fara nú þangat til, er þau finna Gauta konung, ok tekr hann vel við þeim
      syni sínum. Fæddist hann þar upp með hirð föður síns ok var bráðgerr á allan þroska, ok líða
      nú svá fram nokkurir vetr, þar til er Gautrekr var mjök fullkominn at þroska. Þá bar svá til,
      at Gauti konungr tók sótt ok kallaði til sín vini sína. Konungr mælti: "Þér hafið verit mér
      hlýðnir ok eptirlátir í öllu, en nú þykki mér mikil ván, at þessi sótt, er ek hefi, skili vára
      vingan. Vil ek ríki þetta, er ek hefi átt, gefa Gautreki, syni mínum, ok þar með konungs
      nafn." Þeim líkaði þetta vel, ok eptir andlát Gauta konungs var Gautrekr til konungs tekinn
      yfir Gautland, ok er hans víða getit í fornum sögum. En nú víkr þessi sögu nokkura stund norðr
      í Noreg, ok segir frá þeim fylkiskonungum, er þar váru í þann tíma, ok frá þeira afkvæmi. En
      þá síðan víkr þessi sögu aptr til Gautlands til Gautreks konungs ok sona hans. Svá it sama
      gengr þessi saga um Svíaríki ok víða annars staðar. <pb n="12"/>
     </p>
    </div>

    <div type="textpart" subtype="chapter" n="3">
     <p> Húnþjófr hét konungr, er ráðit hefir fyrir Hörðalandi. Hann var sonr Friðþjófs ins frækna
      ok Ingibjargar innar fögru. Hann átti þrjá sonu. Herþjófr hét sonr hans, er síðan var konungr
      á Hörðalandi, annarr hét Geirþjófr Upplendinga konungr, þriði var Friðþjófr Þelamerkr konungr.
      Þessir váru allir ríkir konungar ok hermenn miklir, en þó var Herþjófr konungr fyrir þeim at
      viti ok ráðagerð. Hann var löngum í hernaði, ok varð hann af því frægr mjök. Í þenna tíma var
      sá konungr á Ögðum, er Haraldr hét. Hann var ríkr konungr. Hann var kallaðr Haraldr inn
      egðski. Víkarr hét sonr hans. Hann var þá ungr ok efniligr. Stórvirkr hét maðr; hann var sonr
      Starkaðar Áludrengs. Starkaðr var hundvíss jötunn. Hann tók ór Álfheimum Álfhildi, dóttur Álfs
      konungs. Álfr konungr hét þá á Þór, at Álfhildr skyldi aptr koma. Þá drap Þórr Starkað, en
      flutti Álfhildi heim til föður síns, ok var hún þá með barni. Hún fæddi son þann, er Stórvirkr
      hét, er áðr er nefndr. Hann var fríðr maðr sýnum ok þó svartr á hár, meiri ok sterkari en
      aðrir menn. Hann var víkingr mikill. Hann kom til hirðar Haralds konungs á Ögðum ok gerðist
      hans landvarnarmaðr. Haraldr konungr gaf honum ey þá, er Þruma heitir, á Ögðum, ok þar bjó
      Stórvirkr. Hann var löngum í hernaði, en stundum var hann með Haraldi konungi. Stórvirkr nam á
      brutt Unni, dóttur Freka jarls af Hálogalandi, ok fór síðan heim til bús síns í Þrumu. Þau
      áttu son, er Starkaðr hét. Synir Freka jarls, Fjöri ok Fýri, fóru at Stórvirk ok kómu á bæ
      hans um nótt á óvart með her ok brenndu bæinn ok Stórvirk <pb n="13"/> inni ok Unni, systur
      sína, ok alla menn, þá er þar váru, því at þeir þorðu eigi dyrr upp at lúka ok hræddust, at
      Stórvirkr mundi út komast. Þeir sigldu þegar á brutt um nóttina ok norðr með landi, ok annan
      dag eptir, er á leið, gerði at þeim storm, ok sigldu þeir í boða fyrir Staði, ok týndist þar
      öll skipshöfn þeira. Starkaðr, sonr Stórvirks, var þá ungr, er faðir hans lézt, ok fekk
      Haraldr konungr honum þá fóstr með hirð sinni. Svá segir Starkaðr frá: <lg>
       <l>"Þá var ek ungr,</l>
       <l>er inni brann</l>
       <l>flotna fjöld</l>
       <l>með feðr þjóðu,</l>
       <l>þrár nær vági</l>
       <l>fyr Þrumu innan</l>
       <l>herhröðuðr</l>
       <l>Haralds ins egðska.</l>
       <l>Ok menbrota</l>
       <l>mágar véltu</l>
       <l>Fjöri ok Fýri,</l>
       <l>Freka arfþegar,</l>
       <l>Unnar bræðr,</l>
       <l>eiðu minnar."</l>
      </lg>
     </p>
    </div>

    <div type="textpart" subtype="chapter" n="4">
     <p> Herþjófr Hörðalands konungr fór með her at Haraldi konungi um nótt á óvart ok drap hann í
      tryggðum, en tók í gísling Víkar, son hans. Herþjófr konungr lagði undir sik ríki þat allt, er
      átt hafði Haraldr konungr, ok tók margra ríkra manna sonu með valdi ok í gísling, en tók
      skatta af öllu ríki. Grani hét einn ríkr maðr í liði Herþjófs konungs. Hann var kallaðr
      Hrosshárs-Grani. Hann bjó í ey þeiri <pb n="14"/> á Hörðalandi, er Fenhring heitir, á þeim bæ,
      er á Aski heitir. Hann tók at herfangi Starkað Stórvirksson ok flutti heim í Fenhring. Þá var
      Starkaðr þrévetr. Hann var níu vetr í Fenhring með Hrosshárs-Grana. Svá segir Starkaðr: <lg>
       <l>"Þá er Herþjófr</l>
       <l>Harald um vélti,</l>
       <l>sér ójafnan</l>
       <l>sveik í tryggðum,</l>
       <l>Egða dróttin</l>
       <l>öndu rænti,</l>
       <l>en hans sonum</l>
       <l>haftbönd sneri.</l>
       <l>Þrévetran mik</l>
       <l>þaðan of flutti</l>
       <l>Hrosshárs-Grani</l>
       <l>til Hörðalands;</l>
       <l>nam ek á Aski</l>
       <l>upp at vaxa,</l>
       <l>sákat niðja</l>
       <l>á níu vetrum."</l>
      </lg> Herþjófr konungr var hermaðr mikill ok var löngum í hernaði, ok var þá mjök herskátt í
      ríki hans. Hann lét hlaða vita á fjöllum ok setti menn til at gæta ok skjóta upp vitum, ef
      ófriðr kæmi. Víkarr gætti vitanna á Fenhring við þriðja mann, ok skyldi þann vita fyrst upp
      kynda, ef herr væri sénn, en síðan hvern at öðrum. En er Víkarr hafði skamma stund vitans
      gætt, gekk hann einn morgin á Ask út ok fann Starkað, fóstbróður sinn, Stórvirksson. Hann var
      furðuliga mikill. Hann var hímaldi ok kolbítr ok lá í fleti við eld. Þá var hann tólf vetra
      gamall. Víkarr reisti hann upp ór fletinu ok fekk honum vápn ok klæði ok mældi vöxt hans, því
      at honum þótti hann undarliga mikit <pb n="15"/> vaxit hafa, síðan hann kom á Ask. Fengu þeir
      Víkarr sér skip ok fóru í brutt þaðan. Svá segir Starkaðr: <lg>
       <l>"Afl gat ek ærit,</l>
       <l>uxu tjálgur,</l>
       <l>langir leggir</l>
       <l>ok ljótt höfuð,</l>
       <l>en hímaldi</l>
       <l>af hagli sat,</l>
       <l>fás forvitinn,</l>
       <l>í fleti niðri,</l>
       <l>Unz Víkarr kom</l>
       <l>frá vita innan,</l>
       <l>gísli Herþjófs,</l>
       <l>gekk inn í sal;</l>
       <l>hann kenndi mik,</l>
       <l>hann kvaddi mik</l>
       <l>upp at standa</l>
       <l>ok andsvara.</l>
       <l>Hann mældi mik</l>
       <l>mundum ok spönnum,</l>
       <l>alla arma</l>
       <l>til úlfliða,</l>
       <l>-- -- -- -- --</l>
       <l>vaxit hári</l>
       <l>á höku niðri."</l>
      </lg> Hér segir Starkaðr frá því, at hann hafði þá skegg, er hann var tólf vetra. Síðan reis
      Starkaðr upp, ok fekk Víkarr honum vápn ok klæði, ok fóru síðan til skips. Eptir þetta safnaði
      Víkarr liði, ok urðu þeir saman tólf. Þeir váru allir kappar ok hólmgöngumenn. Svá segir
      Starkaðr: <lg>
       <l>"Þá safnaði</l>
       <l>Sörkvi ok Gretti</l>
       <l>Haralds arfþegi,</l>
       <l>Hildigrími,</l>
       <l>Erp ok Úlfi,</l>
       <pb n="16"/>

       <l>Áni ok Skúmu,</l>
       <l>Hróa ok Hrotta</l>
       <l>Herbrands syni,</l>
       <l>Styr ok Steinþóri</l>
       <l>frá Staði norðan;</l>
       <l>þar var inn gamli</l>
       <l>Gunnólfr blesi;</l>
       <l>þá várum vér</l>
       <l>þrettán saman;</l>
       <l>fær varliga</l>
       <l>fríðri drengi."</l>
      </lg> Síðan fór Víkarr konungr með lið sitt á fund Herþjófs konungs. En er konungr spurði
      ófrið þenna, þá lét hann lið sitt til búast. Herþjófr konungr átti mikinn húsabæ, ok var þar
      gott vígi, svá at þat var náliga kastali eða borg. Þar var fyrir sjautigi vígra manna ok
      ótalit allr verkalýðr ok þjónustumenn. En þegar er víkingar kómu at, gerðu þeir svá harða
      atgöngu, at þeir hristu grindr ok hurðir ok hjuggu á gættin, svá at frá gengu lokur ok
      slagbrandar, er innan váru fyrir hliðunum, en konungsmenn hrukku frá, ok náðu víkingar
      inngöngu. Tókst þar þá bardagi mikill. Svá segir Starkaðr: <lg>
       <l>"Svá kómum vér</l>
       <l>til konungs garða,</l>
       <l>hristum grindr,</l>
       <l>hjuggum gætti;</l>
       <l>brutum borglokur,</l>
       <l>brugðum sverðum,</l>
       <l>þar er sjau tigir</l>
       <l>seggir stóðu</l>
       <l>kostum góðir</l>
       <l>fyr konungi;</l>
       <l>þó var um aukit</l>
       <l>öllum þrælum,</l>
       <l>verkalýðum</l>
       <l>ok vatndrögum."</l>
      </lg>
      <pb n="17"/> Herþjófr konungr varðist lengi með liði sínu, því at hann hafði marga frækna
      menn, en með því að Víkarr hafði valit lið með sér ok ágæta kappa, þá varð rýrt fyrir þeim lið
      Herþjófs konungs. Víkarr var jafnan framast sinna manna. Svá segir Starkaðr: <lg>
       <l>"Var Víkari</l>
       <l>vant at fylgja</l>
       <l>því at fremstr ok fyrstr</l>
       <l>í flokki stóð;</l>
       <l>hjuggum hjálma</l>
       <l>með höfuðgnípum,</l>
       <l>brynjur sneiddum</l>
       <l>ok brutum skjöldu."</l>
      </lg> Starkaðr sótti hart fram með Víkari á hendr Herþjófi konungi, ok þeir veittu honum bana.
      Allir kappar Víkars sóttu hart fram. Fellu þar margir menn, en sumir váru særðir. Svá segir
      Starkaðr: <lg>
       <l>"Var Víkari</l>
       <l>vegs um auðit,</l>
       <l>en Herþjófi</l>
       <l>heiptir goldnar,</l>
       <l>særðum seggi,</l>
       <l>en suma drápum,</l>
       <l>stóðkat ek fjarri,</l>
       <l>þá er fell konungr."</l>
      </lg> Þar fekk Víkarr sigr, en Herþjófr konungr fell, svá sem áðr er sagt, ok þrír tigir manna
      með honum, en margir sárir til ólífis, en engir fellu af Víkars mönnum. Eptir þat tók Víkarr
      skip þau öll, er Herþjófr konungr hafði átt, ok allt lið, þat er hann fekk, fór síðan austr
      með landi með allt lið, þat er honum vildi fylgja. Ok er hann kom á Agðir, kómu til hans þeir,
      er verit höfðu vinir föður hans. Varð hann þá brátt fjölmennr. Var hann þá til konungs tekinn
      yfir Agðir allar ok <pb n="18"/> Jaðar, ok hann lagði undir sik Hörðaland ok Harðangr ok allt
      ríki þat, er Herþjófr konungr hafði átt. Víkarr konungr gerðist brátt ríkr ok inn mesti
      hermaðr. Hann var hvert sumar í hernaði. Víkarr konungr fór með her sinn í Vík austr ok gekk á
      land austan fjarðar ok herjaði upp á Gautland ok vann þar mikit hervirki. En er hann kom upp í
      Væni, þá kom þar á móti honum konungr sá, er Sísarr hét. Hann var austan ór Kænugarði. Hann
      var kappi mikill ok hafði lið mikit. Þeir Víkarr konungr ok Sísarr áttu þar bardaga harðan, ok
      gekk Sísarr hart fram ok drap margt manna af liði Víkars konungs. Þar var Starkaðr með Víkari
      konungi. Hann gekk fram móti Sísari, ok áttust þeir lengi við vápnaskipti, ok þurfti hvárrgi
      öðrum at frýja stórra högga. Sísarr hjó af Starkaði skjöldinn ok veitti honum tvau sár í höfði
      mikil með sverði ok í sundr viðbeinit. Starkaðr fekk ok sár fyrir ofan mjöðmina á síðunni. Svá
      segir Starkaðr: <lg>
       <l>"Vart þú eigi</l>
       <l>með Víkari</l>
       <l>austr í Væni</l>
       <l>árdag snemma,</l>
       <l>þá er sóttu vér</l>
       <l>Sísar á velli,</l>
       <l>þat var þrekvirki</l>
       <l>þokks megnara.</l>
       <l>Mik lét sverði hann</l>
       <l>sáru höggvinn</l>
       <l>skarpeggjuðu</l>
       <l>skjöld í gegnum,</l>
       <l>hjálm af höfði,</l>
       <l>en haus skorat</l>
       <l>ok kinnkjálka</l>
       <l>klofinn í jaxla;</l>
       <l>en it vinstra</l>
       <l>viðbein lamit."</l>
      </lg> Starkaðr fekk ok holsár á annarri síðunni af atgeiri þeim, er Sísarr vó með. Svá segir
      Starkaðr: <lg>
       <l>"Ok á síðu</l>
       <l>sverði beitti</l>
       <l>mér öflugr</l>
       <l>fyrir mjöðm ofan,</l>
       <l>en í aðra</l>
       <l>atgeir lagði</l>
       <l>köldum broddi,</l>
       <l>svát á kafi yddi;</l>
       <l>þau sér merki</l>
       <l>á mér gróin."</l>
      </lg>
      <pb n="19"/> Starkaðr hjó Sísar með sverði ok sneið svá um þvera síðu honum ok veitti honum
      mikit sár á fæti fyrir neðan kné, ok at lyktum hjó hann af honum annan fótinn í ökkla, ok þá
      fell Sísarr konungr. Svá segir Starkaðr: <lg>
       <l>"Sneidda ek honum</l>
       <l>síðu aðra</l>
       <l>bitrum brandi</l>
       <l>um búk þveran;</l>
       <l>svá ek af heiptum</l>
       <l>hjörvi beittak,</l>
       <l>at alls megins</l>
       <l>áðr kostaðak."</l>
      </lg> Í bardaga þeim varð mannfall mikit, ok fekk Víkarr konungr sigr, en Kænir lögðu á
      flótta, þeir er eptir lifðu. Eptir sigr þenna fór Víkarr konungr heim í ríki sitt. </p>
    </div>

    <div type="textpart" subtype="chapter" n="5">
     <p> Víkarr konungr spyrr, at Geirþjófr konungr hafði liðsafnað mikinn á Upplöndum ok ætlaði með
      þann her at Víkari konungi ok hefna Herþjófs konungs, bróður síns. Þá bauð Víkarr konungr út
      almenningi af ríki sínu, fór með þat lið til Upplanda móti Geirþjófi konungi. Þeir áttu mikla
      orrostu, svá at þeir börðust sjautján daga samfast, ok þá fell Geirþjófr konungr, en Víkarr
      konungr hafði sigr. Þá vann Víkarr konungr undir sik Upplönd ok Þelamörk, því at Friðþjófr
      Þelamerkr konungr var ekki heima í ríki sínu. Þess getr Starkaðr, at sú var in þriðja orrosta
      Víkars konungs, er hann hafði unnit á Upplöndum: <lg>
       <l>"Lét þreksamr</l>
       <l>þriðja sinni</l>
       <l>Hildar leik</l>
       <pb n="20"/>

       <l>háðan verða,</l>
       <l>áðr Upplönd</l>
       <l>unnin yrði</l>
       <l>ok Geirþjófr</l>
       <l>of gefinn helju."</l>
      </lg> Síðan setti Víkarr menn yfir þat ríki, er hann hafði unnit á Upplöndum, en hann fór heim
      í Agðir ok gerðist bæði ríkr ok fjölmennr. Hann fekk sér konu ok átti við henni tvá sonu. Hét
      Haraldr inn ellri, en inn yngri hét Neri. Hann var manna vitrastr, ok varð þat allt at ráði,
      er hann lagði til, en svá var hann sínkr, at hann mátti engan hlut svá gefa, at honum væri
      eigi þegar eptirsjár at. Svá segir Starkaðr: <lg>
       <l>"Átti sér</l>
       <l>erfivörðu</l>
       <l>tírsamr tvá</l>
       <l>tiggi alna;</l>
       <l>hét hans sonr</l>
       <l>Haraldr inn ellri;</l>
       <l>setti hann þann</l>
       <l>at Þelamörku.</l>
       <l>Var sínkgjarn</l>
       <l>sagðr af gulli</l>
       <l>Neri jarl,</l>
       <l>nýtr í ráðum,</l>
       <l>Víkars sonr,</l>
       <l>vanr í sóknum;</l>
       <l>sá réð einn</l>
       <l>Upplendingum."</l>
      </lg> Neri jarl var hermaðr mikill, en svá sínkr, at til hans hefir jafnat verit öllum þeim,
      er sínkastir hafa verit ok sízt hafa öðrum veitt. En er Friðþjófr frétti fall bræðra sinna,
      fór hann til Upplanda ok tók þat ríki undir sik, er Víkarr hafði fyrr unnit. Þá sendi hann <pb
       n="21"/> Víkari orð, at hann skyldi skatt gjalda af sínu ríki eða þola her hans. Svá segir
      Starkaðr: <lg>
       <l>"Réð Friðþjófr</l>
       <l>fyrst at senda</l>
       <l>heiptar boð</l>
       <l>horskum jöfri,</l>
       <l>hvárt Víkarr</l>
       <l>vildi gjalda</l>
       <l>hilmi skatt</l>
       <l>eða her þola."</l>
      </lg> En er þessi orðsending kom Víkari, þá stefndi hann þing ok átti tal við ráðuneyti sitt
      at svara þessu vandmæli. Þeir báru saman ráð sín ok réðu lengi um. Svá segir Starkaðr: <lg>
       <l>"Réðum um,</l>
       <l>ræddum lengi,</l>
       <l>urðum vit</l>
       <l>ekki dælir;</l>
       <l>þat kaus herr,</l>
       <l>at konungr skyldi</l>
       <l>ríkr með her</l>
       <l>rómu knýja."</l>
      </lg> Þau orð váru send Friðþjófi konungi, at Víkarr konungr vildi verja land sitt. Fór þá
      Friðþjófr konungr með her sinn ok ætlaði at herja á Víkar konung. Óláfr inn skyggni hét
      konungr einn í Svíþjóð, þar sem heitir Nærríki. Hann var ríkr ok hermaðr mikill. Hann bauð út
      almenning af sínu ríki ok fór til liðveizlu við Víkar konung. Þeir höfðu mikit lið ok fara með
      her þann móti Friðþjófi konungi ok svínfylktu liði sínu til bardaga. Svá segir Starkaðr: <lg>
       <l>"Réð Óláfr</l>
       <l>austr inn skyggni,</l>
       <l>sældar gramr,</l>
       <pb n="22"/>

       <l>fyr Svíaríki;</l>
       <l>hann bauð út</l>
       <l>almenningi;</l>
       <l>mikill var hans</l>
       <l>helmingr talinn."</l>
      </lg> Þar tókst harðr bardagi, ok gengu menn Víkars konungs vel fram, því at þar váru margir
      kappar í liði með þeim. Þar var inn fyrsti kappi Starkaðr Stórvirksson, annarr Úlfr ok Erpr ok
      margir aðrir góðir drengir ok miklir kappar. Víkarr konungr gekk hart fram. Starkaðr var
      brynjulauss ok gekk í gegnum fylkingar ok hjó tveim höndum, sem hér segir: <lg>
       <l>"Gengum fram</l>
       <l>í glam vápna</l>
       <l>konungs menn</l>
       <l>kappi gnægðir;</l>
       <l>þar var Úlfr</l>
       <l>ok Erpr litinn;</l>
       <l>hjó ek brynjulauss</l>
       <l>báðum höndum."</l>
      </lg> Ok er Víkarr konungr sótti hart fram með kappa sína á hendr Friðþjófi konungi, þá helt
      við los á fylking hans. Þá beiddi hann friðar Víkar konung. Svá segir Starkaðr: <lg>
       <l>"Réð Friðþjófr</l>
       <l>friðar at biðja,</l>
       <l>því at Víkarr</l>
       <l>vægði ekki</l>
       <l>ok Starkaðr</l>
       <l>Stórvirksson</l>
       <l>almátt fram</l>
       <l>allan lagði."</l>
      </lg> Þar var inn mesti bardagi ok inn snarpasti, ok fell mikill hluti liðs Friðþjófs konungs,
      en er hann beiddi friðar, stöðvaði Víkarr konungr her sinn. Gekk þá <pb n="23"/> Friðþjófr
      konungr til sætta við Víkar konung. Skyldi þá Óláfr konungr semja sáttmál milli þeira, ok var
      sú sætt, at Friðþjófr konungr gaf upp ríki sitt allt á Upplöndum ok Þelamörk, en hann fór ór
      landi. Setti Víkarr konungr yfir þessi ríki sonu sína. Gaf hann Haraldi konungsnafn yfir
      Þelamörk, en Nera jarlsnafn ok ríki á Upplöndum. Hann vingaðist við Gautrek konung á
      Gautlandi, ok þat segir í sumum bókum, at Neri heldi nokkut ríki af Gautreki konungi, þann
      hluta Gautlands er honum var nálægastr, ok væri hann ok jarl Gautreks konungs ok í ráðum með
      honum, þegar þess þyrfti við. Eptir þetta fór Víkarr konungr heim í ríki sitt ok varð frægr
      mjök af sigri þeim, ok skildu þeir Óláfr konungr með vináttu ok heldu þat jafnan síðan. Fór
      hann heim austr í Svíaríki. </p>
    </div>

    <div type="textpart" subtype="chapter" n="6">
     <p> Rennir hét maðr ok var bóndi einn ríkr. Hann hafði atsetr í ey þeiri, er síðan er Rennisey
      kölluð. Sú ey liggr fyrir Noregi norðr undan Jaðri. Hann hafði verit víkingr mikill, áðr hann
      settist í búnað. Konu átti hann sér ok einn son barna. Sá hét Refr. Þá er hann var ungr,
      lagðist hann í eldaskála ok beit hrís ok börk af trjám. Hann var furðuliga mikill vexti. Ekki
      færði hann saur af sér, ok til einskis rétti hann sínar hendr, svá at öðrum væri til gagns.
      Faðir hans var fjárorkumaðr mikill, ok líkaði honum illa óþrifnaðr sonar síns. Refr varð frægr
      mjök at engum snotrleik né frama, heldr at því, at hann gerði sik athlægi annarra sinna
      hraustra frænda, ok þótti föður hans hann ólíkligr til nokkurs frama, sem öðrum ungum mönnum
      var þá <pb n="24"/> títt. Rennir bóndi átti einn þann grip, er hann hafði meiri mætur á en
      öðrum sínum fjárhlutum. Þat var einn uxi. Hann var bæði mikill ok skrautligr fyrir horna
      sakir. Ristin váru horn á honum ok rennt gulli í skurðina ok í stiklana ok svá silfri. Af
      silfri var festr meðal horna uxanum ok þar á þrír gullhringar. Þessi uxi bar langt af öðrum
      uxum, þeim sem í landinu váru, sakir vaxtar ok alls kostar umbúðar. Var Rennir bóndi svá
      vandlátr um hann, at hann skyldi aldri geymslulauss vera. Rennir var jafnan í bardögum með
      Víkari konungi, ok var þeim vingott. </p>
    </div>

    <div type="textpart" subtype="chapter" n="7">
     <p> Víkarr konungr gerðist hermaðr mikill ok hafði marga kappa með sér, þá er ágætir váru, en
      Starkaðr var mest metinn af öllum þeim ok kærastr konungi, þar hann var öndvegismaðr hans ok
      ráðgjafi ok landvarnarmaðr. Hann þá margðar gjafir af konungi. Víkarr konungr gaf honum
      gullhring þann, er stóð þrjár merkr, en Starkaðr gaf honum eyna Þrumu, er Haraldr konungr
      hafði gefit Stórvirki, föður hans. Hann var fimmtán sumur með Víkari konungi, sem hann segir: <lg>
       <l>"Mér gaf Víkarr</l>
       <l>valamálm,</l>
       <l>hring inn rauða,</l>
       <l>er ek á hendi ber,</l>
       <l>mér þrímerking,</l>
       <l>en ek Þrumu honum,</l>
       <l>fylgda ek fylki</l>
       <l>fimmtán sumur."</l>
      </lg> Víkarr konungr sigldi af Ögðum norðr á Hörðaland ok hafði lið mikit. Hann lá í hólmum
      nokkurum lengi <pb n="25"/> ok fekk andviðri mikit. Þeir felldu spán til byrjar, ok fell svá,
      at Óðinn vildi þiggja mann at hlutfalli at hanga ór hernum. Þá var skipt liðinu til hlutfalla,
      ok kom upp hlutr Víkars konungs. Við þat urðu allir hljóðir, ok var ætlat um daginn eptir, at
      ráðsmenn skyldu eiga stefnu um þetta vandmæli. Um nóttina nær miðri nótt vakti Hrosshárs-Grani
      Starkað, fóstra sinn, ok bað hann fara með sér. Þeir taka bát einn lítinn ok reru til eyjar
      einnar inn frá hólminum. Þeir gengu upp til skógar ok fundu þar rjóðr eitt í skóginum. Í
      rjóðrinu var fjölmenni mikit, ok var þar þing sett. Þar sátu ellifu menn á stólum, en inn
      tólfti var auðr. Þeir gengu fram á þingit, ok settist Hrosshárs-Grani á stólinn inn tólfta.
      Þar heilsuðu allir Óðni. Hann mælti, at dómendr skyldi þá dæma örlög Starkaðs. Þá tók Þórr til
      orða ok mælti: "Álfhildr, móðir föður Starkaðs, kaus föður at syni sínum hundvísan jötun heldr
      en Ásaþór, ok skapa ek þat Starkaði, at hann skal hvárki eiga son né dóttur ok enda svá ætt
      sína." Óðinn svaraði: "Þat skapa ek honum, at hann skal lifa þrjá mannsaldra." Þórr mælti:
      "Hann skal vinna níðingsverk á hverjum mannsaldri." Óðinn svaraði: "Þat skapa ek honum, at
      hann skal eiga in beztu vápn ok váðir." Þórr mælti: "Þat skapa ek honum, at hann skal hvárki
      eiga land né láð." Óðinn mælti: "Ek gef honum þat, at hann skal eiga of lausafjár." Þórr
      mælti: "Þat legg ek á hann, at hann skal aldri þykkjast nóg eiga." Óðinn svaraði: "Ek gef
      honum sigr ok snilld at hverju vígi." Þórr svaraði: "Þat legg ek á hann, at hann fái í hverju
      vígi meiðslasár." Óðinn mælti: "Ek gef honum skáldskap, svá at hann skal eigi seinna yrkja en
      mæla." Þórr mælti: "Hann skal ekki muna eptir, þat er hann yrkir." Óðinn mælti: <pb n="26"/>
      "Þat skapa ek honum, at hann skal þykkja hæstr inum göfgustum mönnum ok inum beztum." Þórr
      mælti: "Leiðr skal hann alþýðu allri." Þá dæmdu dómendr allt þetta á hendr Starkaði, er þeir
      höfðu um mælt, ok sleit svá þinginu. Fóru þeir Hrosshárs-Grani ok Starkaðr til báts síns. Þá
      mælti Hrosshárs-Grani til Starkaðs: "Vel muntu nú launa mér, fóstri, liðsemd þá, er ek veitta
      þér." "Vel," sagði Starkaðr. Þá mælti Hrosshárs-Grani: "Þá skaltu nú senda mér Víkar konung,
      en ek mun ráðin til leggja." Starkaðr játar þessu. Þá fekk Hrosshárs-Grani geir í hönd honum
      ok sagði, at þat mundi sýnast reyrsproti. Þá fóru þeir út til liðsins, ok var þá komit at
      degi. Um morguninn eptir gengu ráðgjafar konungs á stefnu til umráða. Kom þat ásamt með þeim,
      at þeir skyldu gera nokkura minning blótsins, ok sagði Starkaðr upp ráðagerðina. Þar stóð fura
      ein hjá þeim ok stofn einn hár nær furunni. Neðarliga af furunni stóð einn kvistr mjór ok tók
      í limit upp. Þá bjuggu þjónustusveinar mat manna, ok var kálfr einn skorinn ok krufðr.
      Starkaðr lét taka kálfsþarmana. Síðan steig Starkaðr upp á stofninn ok sveigði ofan þann inn
      mjóva kvistinn ok knýtti þar um kálfsþörmunum. Þá mælti Starkaðr til konungs: "Nú er hér búinn
      þér gálgi, konungr, ok mun sýnast eigi allmannhættligr. Nú gakktu hingat, ok mun ek leggja
      snöru á háls þér." Konungr mælti: "Sé þessi umbúð ekki mér hættuligri en mér sýnist, þá vænti
      ek, at mik skaði þetta ekki, en ef öðruvís er, þá mun auðna ráða, hvat at gerist." Síðan steig
      hann upp á stofninn, ok lagði Starkaðr virgulinn um háls honum ok steig síðan ofan af
      stofninum. Þá stakk Starkaðr sprotanum á konungi ok mælti: "Nú gef ek þik Óðni." Þá lét
      Starkaðr lausan furukvistinn. Reyrsprotinn <pb n="27"/> varð at geir, ok stóð í gegnum
      konunginn. Stofninn fell undan fótum honum, en kálfsþarmarnir urðu at viðju sterkri, en
      kvistrinn reis upp ok hóf upp konunginn við limar, ok dó hann þar. Nú heita þar síðan
      Víkarshólmar. Af þessu verki varð Starkað mjök óþokkaðr af alþýðu, ok af þessu verki varð hann
      fyrst landflótti af Hörðalandi. Eptir þat strauk hann brutt ór Noregi ok austr í Svíaveldi ok
      var þar lengi með Uppsala konungum, Eireki ok Alreki, sonum Agna Skjálfarbónda, ok var í
      herförum með þeim. Ok er Alrekr spurði Starkað, hvat hann kunni tíðenda at segja frá frændum
      sínum eða sjálfum sér, þá orti Starkaðr kvæði þat, er heitir Víkarsbálkr. Þar segir svá frá
      drápi Víkars konungs: <lg>
       <l>"Fylgda ek fylki,</l>
       <l>þeim er framast vissak,</l>
       <l>þá unda ek bezt</l>
       <l>ævi minni,</l>
       <l>áðr fóru vér,</l>
       <l>en því flögð ullu,</l>
       <l>hinzta sinni</l>
       <l>til Hörðalands.</l>
       <l>Þess eyrendis,</l>
       <l>at Þórr um skóp</l>
       <l>mér níðings nafn,</l>
       <l>nauð margs konar;</l>
       <l>hlaut ek óhróðigr</l>
       <l>illt at vinna.</l>
       <l>Skylda ek Víkar</l>
       <l>í viði hávum</l>
       <l>Geirþjófsbana</l>
       <l>goðum of signa;</l>
       <l>lagða ek geiri</l>
       <l>gram til hjarta,</l>
       <l>þat er mér harmast</l>
       <l>handaverka.</l>
       <l>Þaðan vappaða ek</l>
       <l>villtar brautir,</l>
       <l>Hörðum leiðr,</l>
       <l>með huga illan,</l>
       <l>hringa vanr</l>
       <l>ok hróðrkvæða,</l>
       <l>dróttinlauss,</l>
       <l>dapr alls hugar.</l>
       <l>Nú sótta ek</l>
       <l>til Svíþjóðar,</l>
       <l>Ynglinga sjöt,</l>
       <l>til Uppsala;</l>
       <l>hér láta mik,</l>
       <l>sem ek lengi man,</l>
       <l>þöglan þul</l>
       <l>þjóðans synir."</l>
      </lg> Þat má finna á Starkaði, at honum þykkir þetta eitthvert verk sitt verst ok óskapligast
      orðit hafa, er hann <pb n="28"/> drap Víkar konung, ok ekki höfum vér frásagnir heyrðar, at
      hann hafi ílendr orðit í Noregi síðan. En er Starkaðr var at Uppsölum, þá váru þar tólf
      berserkir málamenn ok váru mjök ágjarnir ok spottsamir við hann, ok váru óðastir at því bræðr
      tveir, Ulfr ok Ótryggr. Starkaðr var þögull, en berserkir kölluðu hann endrborinn jötun ok
      níðing, svá sem hér segir: <lg>
       <l>"Hér settu mik</l>
       <l>sveina milli,</l>
       <l>heldr hæðinn</l>
       <l>ok hvítbráan,</l>
       <l>skelkja skatnar</l>
       <l>ok skop draga</l>
       <l>ofs óframir</l>
       <l>at jöfurs greppi.</l>
       <l>Sjá þykkjast þeir</l>
       <l>á sjálfum mér</l>
       <l>jötunkuml,</l>
       <l>átta handa,</l>
       <l>er Hlórriði</l>
       <l>fyr hamar norðan</l>
       <l>Hergrímsbana</l>
       <l>höndum rænti.</l>
       <l>Hlæja rekkar,</l>
       <l>er mik séa,</l>
       <l>ljótan skolt,</l>
       <l>langa trjónu,</l>
       <l>hár úlfgrátt,</l>
       <l>hangar tjálgur,</l>
       <l>hrjúfan háls,</l>
       <l>húð jótraða."</l>
      </lg> En er Eirekr konungr ok Alrekr settust heima, þá fór Starkaðr í hernað með skip þat, er
      Eirekr konungr hafði gefit honum ok hafði skipat með Norðmönnum ok Dönum. Fór hann víða um
      lönd ok framdi orrostur <pb n="29"/> ok einvígi ok hafði jafnan sigr, ok er hann ekki lengr
      við þessa sögu. Alrekr konungr varð skammlífr, en þat varð með þeim atburði, at Eirekr
      konungr, bróðir hans, sló hann í hel með beizli, er þeir höfðu riðit at temja hesta sína.
      Eptir þat réð Eirekr konungr einn Svíþjóðu lengi síðan, sem enn mun síðar sagt í þessi sögu af
      samskiptum þeira Hrólfs Gautrekssonar. </p>
    </div>

    <div type="textpart" subtype="chapter" n="8">
     <p> Nú ferr tveim fram sögunum. Skal nú segja fyrst frá því, er áðr var frá horfit, at Gautrekr
      konungr stýrir Gautlandi ok gerðist mikill höfðingi ok inn mesti bardagamaðr. Þat þótti
      konunginum vanta mjök á sína ríkisstjórn, at hann var maðr ókvæntr, ok vildi hann leita sér
      ráðs. Haraldr er konungr nefndr. Hann réð fyrir Vindlandi. Hann var vitr maðr ok ekki mikill
      bardagamaðr. Hann átti sér drottning ok eina dóttur væna ok vel siðuga, er Álfhildr hét.
      Gautrekr konungr býr ferð sína til Vindlands ok biðr dóttur Haralds konungs. Því máli var vel
      svarat, ok svá margt, sem þeir töluðu hér um, varð sá endir á, at Gautrekr konungr skal fá
      meyna. Flytr hann hana heim í Gautland ok drekkr til hennar brullaup. Ok er þau höfðu eigi
      lengi ásamt verit, fæðir Álfhildr dóttur eina fríða. Þeiri var nafn gefit, ok heitir hún
      Helga. Hún var snemma bráðger. Hún óx upp með föður sínum, ok þótti hún inn bezti kostr þar í
      Gautlandi. Gautrekr konungr hafði margt manna með sér, þeira er mikilhæfir váru. Hrosskell hét
      maðr. Hann var vinr Gautreks. Hann var mikill víkingr. Hann þá einn tíma heimboð með Gautreki
      konungi, ok at skilnaði gaf <pb n="30"/> Gautrekr konungr honum sæmiligar gjafir. Hann gaf
      Hrosskeli stóðhross góð, hest grán ok með fjögur merhross. Þau voru öll silkibleik ok in
      vænustu. Hrosskell þakkaði konungi gjafirnar, ok skildu þeir með mikilli vináttu. Gautrekr
      konungr stýrir nú ríki sínu um mörg ár ok sitr nú um kyrrt, þar til at drottning kennir
      sóttar, ok eigi lyktar fyrr hennar sótt en drottning er dauð út borin. Gautreki konungi þótti
      þetta inn mesti harmr. Konungr lætr verpa haug eptir drottningu. Honum fekk þetta svá mikils,
      at hann gáði eigi ríkisstjórnar. Hann sat á haugi hvern dag ok beitti þaðan hauki sínum ok
      gerði sér þar af skemmtan ok dægrastytting. </p>
    </div>

    <div type="textpart" subtype="chapter" n="9">
     <p> Nú er frá því at segja, at Neri jarl hafði ríkisstjórn á Upplöndum, sem fyrr er sagt, ok er
      hann fréttir dráp Víkars konungs, föður síns, hefir hann stefnu við Harald konung, bróður
      sinn, ok er þeir finnast, tala þeir um arfskipti sín í milli. Kemr þat ásamt með þeim, með því
      at Haraldr var ellri þeira bræðra, at hann skal taka ríki þau öll undir sik, er Víkarr konungr
      hafði fyrir ráðit, ok vera þar konungr yfir, en Neri jarl skal hafa Upplönd sem áðr ok
      Þelamörk, þat ríki, sem áðr hafði stýrt Haraldr konungr, bróðir hans, ok skildust þeir bræðr
      með góðu samþykki. Neri jarl var svá vitr, at eigi fekkst hans maki. Varð þat allt at ráði, er
      hann lagði til, um hvat sem þeir áttu at vera. Aldri vildi hann gjafir þiggja, því at hann var
      svá sínkr, at hann tímdi engu at launa. Þess er getit við, er áðr var frá sagt, at Rennir
      bóndi gekk einn dag um eldaskála. Hann rasaði um leggi <pb n="31"/> Refs, sonar síns, ok mælti
      til hans: "Mikil skömm er at slíkum syni, er þú vill þik til ills eins hafa. Nú skaltu verða á
      bruttu ok koma eigi optar fyrir augu mér eða í augsýn, meðan þú ferr þessi fólsku fram." Refr
      svarar: "Með því attu rekr mik frá þér, þá mun þat makligra, at fari sá gripr með mér, er þú
      átt beztan ok þér þykkir mest at láta." Rennir mælti: "Engi gripr er sá í minni eign, at ek
      vilda eigi til þess gefa, at ek sæja þik aldri, því at þú ert athlægi ættar þinnar." Eptir þat
      skildu þeir tal sitt. Ok eigi miklu síðar einn veðrdag góðan stendr Refr upp ok býst í brutt.
      Hann tekr ok uxann góða ok leiðir til strandar. Hann hrindr fram einu skipi ok ætlar á land.
      Ekki hirðir hann, þótt uxinn vökni nokkut. Síðan sezt hann við árar, en bindr uxann við skipit
      ok rær svá til lands. Hann var í stuttum feldi ok í ökulbrókum, ok er hann kemr á land, leiðir
      hann uxann eptir sér, ferr fyrst austr eptir Jaðri ok svá sem leið liggr til Upplanda. Eigi
      léttir hann fyrr sinni ferð en hann kemr til bæjar þess, er Neri jarl átti fyrir at ráða.
      Hirðmenn jarls sögðu honum, at þar var kominn Refr Rennisfífl ok leiðir eptir sér uxann góða.
      Jarl bað þá ekki gabba hann. Ok er Refr kom at hallardyrum þeim, sem jarl var vanr at sitja í,
      bað hann dyravörðu kalla á jarl til tals við sik. Þeir svöruðu: "Eigi lætr þú dvöl á
      fólskunni, ok er jarl eigi því vanr at hlaupa til tals við þorpara." Refr mælti: "Komi þér
      orðum mínum, en hann ráði svörum." Síðan gengu þeir til móts við jarl ok sögðu, at Refr inn
      heimski beiddi hann út koma. Jarl mælti: "Segi þér, at ek mun hitta Ref; eigi veit, hverju
      heilli hverrgi kemr." Gekk jarl út, ok kvaddi Refr hann vel. Jarl mæltu: "Hví ertu hér
      kominn?" Refr svaraði: "Faðir minn hefir mik brutt rekit, en hér <pb n="32"/> er einn uxi, er
      ek á, ok hann vil ek þér gefa." Jarl svaraði: "Hefir þú eigi spurt, at ek þigg engar gjafir,
      því at ek vil engum manni launa." Refr svaraði: "Spurt hefi ek sínku þína, at engi þarf til
      fjár móti at ætla, þótt þér sé gefit, en þó vil ek, at þú þiggir þenna grip, ok má vera, at þú
      gerir mér gagn í orðum þínum, hverr sem peninga laun verða." Jarl mælti: "Þiggja mun ek uxann
      við þessi þín ummæli, ok gakk þú inn ok ver hér fyrst í nótt." Refr lét lausan uxann ok gekk
      inn. Jarl bað fá honum klæði, svá at skammlaust væri. Síðan þó Refr sér, ok var hann inn
      drengiligasti maðr. Hann sat þar um hríð. Öll höll jarls var búin með skjöldum, svá at hverr
      tók annan, þar sem þeir váru upp festir. Jarl tók einn skjöld, sá var allr lagðr með gull,
      þann gaf hann Refi. Ok er jarl gekk til dagdrykkju, horfði hann í hliðit, þar sem skjöldrinn
      hafði hangit. Hann kvað þá vísu: <lg>
       <l>"Skein inn skrautligi raunar,</l>
       <l>skjöldr hekk áðr á tjöldum,</l>
       <l>oss verðr opt af þessu</l>
       <l>angr mest, er ek lít þangat;</l>
       <l>skarð erat skapligt orðit;</l>
       <l>skjótt mun ek snauðr af auði,</l>
       <l>er braut með gjöf gautar</l>
       <l>grandlaust bera randir."</l>
      </lg> Jarl lét snúa hásæti sínu, svá fekk honum mikils, at skjöldrinn var í bruttu. Ok er Refr
      fann þetta, gekk hann fyrir jarl ok hafði skjöldinn í hendi sér ok mælti: "Herra," segir hann,
      "ver kátr, því at hér er skjöldr sá, er þér gáfuð mér. Hann vil ek nú yðr gefa, því at mér
      kemr hann at engu haldi, þar sem ek hefi ekki fleira vápna." Jarl mælti: "Gefðu allra drengja
      heilastr, því at þat er <pb n="33"/> mikil prýði höll minni at hafa hann aptr í þann stað, sem
      hann hekk áðr, en hér er einn gripr, er ek vil gefa þér, ok má vera, at þér verði at gagni, ef
      þú ferr mínum ráðum fram." Jarl fekk honum í hendr eitt heinbrýni, -- "ok mun þér þykkja þessi
      gjöf ekki fémikil." Refr mælti: "Eigi veit ek, at hverju haldi mér kemr þetta." Jarl mælti:
      "Svá er þó mál með vexti, at ek vil engan mann sitjanda fæða, svá at eigi starfi nokkut. Nú
      vil ek senda þik til Gautreks konungs, ok sel þú honum í hendr heinarbrýni þetta." Refr mælti:
      "Ekki em ek vanr at fara á milli tíginna manna, ok eigi veit ek, hvat konungi skal þetta
      brýni. Jarl mælti: "Ekki þyrfti at geta vitsmuna minna, ef ek sæja eigi lengra fram en þú, en
      engi frama raun mun þér í þessu vera, at hitta konunginn, því at þú skalt ekki við hann mæla.
      Mér er sagt, at konungr sé opt á haugi drottningar ok beitir þaðan hauki sínum, ok optliga, er
      á líðr daginn, þá lezt haukrinn. Þá lætr konungr sveipa höndina hjá stólnum, ef hann finnr
      nokkut at kasta til hans. Nú ef svá ferr, ef konungr fær ekki at kasta til hauksins, þá stikk
      þú brýninu í hönd honum, en tak við, ef hann réttir nokkut þér í hönd ok far þá aptr til mín."
      Síðan fór Refr at tilvísun jarls ok kom þar, sem konungr sat á hauginum, ok fór þat svá sem
      Neri gat til, at konungr fleygði öllu til hauksins, því er hann fekk til. Refr settist hjá
      stólinum at baki konungi. Síðan sér hann, hvar komit var. Konungr réttir höndina á bak sér
      aptr. Refr stingr brýninu í hönd honum, en konungr kastar þegar á bak haukinum, ok flýgr hann
      upp snart, er heinin kom við hann. Konungi þótti vel sigrazt hafa ok vildi eigi, at sá missti
      síns, er honum hafði gert greiða, ok rétti á bak sér gullbaug ok sá eigi til hans meðan. Refr
       <pb n="34"/> tók við ok fór til fundar við jarl. Hann spurði, hversu farizt hefði. Refr sagði
      ok sýndi honum bauginn. Jarl mælti: "Þetta er góðr gripr, ok er eigi seta nýtri en afla
      slíks." Þar var Refr um vetrinn, en er váraði, þá mælti jarl: "Hvat skaltu nú at hafast?" Refr
      mælti: "Mun nú eigi hægt um, ek má nú selja bauginn til lausafjár." Jarl mælti: "Til mun ek
      enn hlutast með þér. Konungr heitir Ella. Hann ræðr fyrir Englandi. Honum skaltu gefa bauginn.
      Mun þér þat eigi frá fé verða, en kom til mín at hausti. Mat ok ráð mun ek eigi við þik spara,
      þótt engi verði önnur uxalaunin." Refr mælti: "Eigi vilda ek, at þú gætir þess." Síðan fór
      hann til Englands ok gekk fyrir Ellu konung ok kvaddi hann sæmiliga. Var Refr þá vel búinn
      bæði at vápnum ok klæðum. Konungr spurði, hverr þessi maðr var. Hann svaraði: "Ek heiti Refr,
      ok vilda ek, at þér þægið af mér gullbaug þenna," ok lagði á borðit fyrir konunginn. Konungr
      leit á ok mælti: "Þetta er mikil gersemi, eða hverr gaf þér?" Refr svaraði: "Gautrekr konungr
      gaf mér bauginn." Konungr mælti: "Hvat gaftu honum?" Refr svaraði: "Eitt lítit heinarbrýni."
      Konungr mælti: "Mikit er um örleik Gautreks konungs, er hann gefr gull við grjóti. Þiggja vil
      ek hringinn," sagði konungr, "ok býð ek þér hér at vera." Refr mælti: "Hafið þökk, herra,
      fyrir boð yðvart, en aptr ætla ek mér til Nera jarls, fóstra míns." Konungr mælti: "Dveljast
      verðr þú hér um stund." Konungr lét búa eitt skip, ok einn dag bað hann Ref ganga með sér.
      Konungr mælti: "Hér er eitt skip, er ek vil gefa þér með öllum þeim farmi, er þér má bezt
      henta, ok mönnum svá mörgum sem þú þarft. Vil ek eigi, at þú sért lengr annarra farþegi at
      fara hvert er þér líkar, ok er þetta <pb n="35"/> þó lítit hjá því, sem Gautrekr konungr
      launaði þér heinarbrýnit." Refr mælti: "Þetta er allstórmannliga launat." Síðan bjó Refr sik
      til skips með nógum efnum ok þakkaði konungi með mörgum fögrum orðum. Konungr mælti: "Hér eru
      rakkar tveir, er ek vil gefa þér." Þeir váru harðla litlir ok fagrir, ok enga hafði Refr slíka
      sét. Viðjar váru á þeim af gulli, ok spennt gullhring um háls hvárum þeira ok sjau smáhringar
      á festinni milli þeira. Eigi þóttust menn sét hafa slíkar gersimar í þeiri tegund. Síðan fór
      Refr á brutt ok kom í ríki Nera jarls. Hann gekk í móti honum ok bað hann vel kominn, -- "ok
      far til mín með alla menn þína." Refr mælti: "Ek hefi nú nógan kaupeyri fyrir oss at leggja."
      Jarl mælti: "Þat er vel, en ekki skal þat kaupeyri þinn skerða, en af váru borði skaltu mat
      eta, þó eru eigi mikil uxalaunin." Refr mælti: "Þat eina þykki mér at, er þú getr þess." Nú er
      Refr með jarli um vetrinn ok verðr allvinsæll, ok váru með honum margir sporgöngumenn. Ok er
      váraði, mælti jarl við Ref: "Hvat skal nú at hafast?" Refr mælti: "Mun nú eigi hægt, því at fé
      skortir nú eigi, at ráðast í víking eða kaupferðir?" Jarl mælti: "Svá er þat, en til mun ek
      hlutast enn með þér. Nú skaltu fara suðr til Danmerkr á fund Hrólfs konungs kraka ok færa
      honum rakkana, því at þeir eru ekki ótíginna manna eign, ok mun enn eigi frá fé verða, ef hann
      vill þiggja." Refr mælti: "Þú skalt ráða, en eigi er mér nú féfátt." </p>
    </div>

    <div type="textpart" subtype="chapter" n="10">
     <p> Nú býst Refr ok siglir til Danmerkr. Hann finnr Hrólf konung ok gengr fyrir hann ok fagnar
      honum. <pb n="36"/> Konungr spyrr hann, hverr hann væri. Hann kveðst Refr heita. Konungr
      svaraði: "Ertu kallaðr Gjafa-Refr?" Hann svaraði: "Þegit hefi ek gjafir af mönnum ok þó enn
      gefit stundum." Refr mælti: "Rakka þessa ina litlu vil ek, herra, gefa yðr með búnaði sínum."
      Konungr mælti ok leit til: "Slíkt eru stórar gersimar, eða hverr gaf þér?" Refr svaraði: "Ella
      konungr." Hrólfr konungr mælti: "Hvat gaftu honum?" Refr svaraði: "Gullbaug." "Eða hverr gaf
      þér hann?" Refr svaraði: "Gautrekr konungr." "Eða hvat gaftu honum?" Refr svaraði:
      "Heinarbrýni." Hrólfr konungr mælti: "Mikit er um örleik Gautreks konungs, er hann gefr gull
      við grjóti, en þiggja mun ek rakkana, ok ver með oss." Refr svaraði: "Aptr skal ek at hausti
      til Nera jarls, fóstra míns." Hrólfr konungr svaraði: "Svá má vel vera." Var hann nú með
      konungi um hríð. Nú býr Refr skip sitt at hausti. Þá mælti konungr: "Laun hefi ek hugat þér.
      Skip skaltu af mér þiggja svá sem af Englakonungi, skal þat vera með inum bezta farmi ok
      mönnum." Refr mælti: "Hafið mikla þökk fyrir stórmannliga gjöf," ok bjóst síðan. Hrólfr
      konungr mælti: "Hér eru gripir tveir, Refr, er þú skalt af mér þiggja, þat er hjálmr ok
      brynja." Refr tekr við gripunum. Þeir váru báðir af rauðu gulli gervir, ok skiljast þeir
      Hrólfr konungr með mikilli blíðu, ok ferr Refr nú til móts við Nera jarl, ok stýrði hann þá
      tveimr skipum. Jarl tók vel við honum ok sagði, at enn hafði heldr vaxit féit, -- "ok skulu
      þér allir til mín í vetr, ok eru þó lítil laun fyrir uxann, en eigi hæfir mér at spara orð mín
      til gagns þér." Refr svaraði: "Þíns tilstillis nýt ek at öllu þessu." Ok var Refr þar um
      vetrinn í góðu yfirlæti ok gerðist frægr maðr. <pb n="37"/>
     </p>
    </div>

    <div type="textpart" subtype="chapter" n="11">
     <p> En um várit spurði jarl Ref: "Hvat skal nú í sumar at hafast?" Refr svaraði: "Herra, þér
      skuluð fyrir sjá, en eigi er mér nú féfátt." Jarl mælti: "Ek ætla þat satt; nú er ein ferðin
      sú, er ek vil fyrir þik leggja. Konungr heitir Óláfr ok liggr í hernaði. Hann hefir átta tigu
      skipa. Hann liggr úti vetr ok varmt sumar á sjó. Hann er inn frægasti herkonungr. Honum skaltu
      færa hjálm ok brynju, ok ef hann þiggr, þá væntir mik, at hann biði þik kjósa laun fyrir, en
      þú skalt kjósa at ráða fyrir liði hans hálfan mánuð ok halda þangat, sem þér líkar. En maðr er
      sá með konungi, er Ref-nefr heitir. Hann er it mesta illmenni. Hann er ráðgjafi konungs. En
      þat sé ek trautt, hvárt þar má meira gæfa þín eða tröllskapr hans, en þar mun þó verða til at
      hætta, hvern veg verðr. Síðan skaltu halda hingat öllu liðinu, ok má þá verða, at ek fá launat
      þér uxann góða." Refr mælti: "Til opt þykkir mér þú hans geta." Síðan skildu þeir. Fór Refr nú
      at leita Óláfs konungs ok fann hann þar, sem hann lá með skipaflota sínum, ok leggr þegar at
      konungs skipinu, gengr upp á skipit ok kvaddi konunginn. Óláfr konungr spurði, hverr hann
      væri. Refr sagði til sín. Konungr mælti: "Ertu kallaðr Gjafa-Refr?" Hann svaraði: "Gefit hafa
      mér stundum göfgir menn, ok ek hefi jafnan gefit nokkut í mót. En hér eru tveir gripir, er ek
      vil þér gefa; þat er hjálmr ok brynja, því at yðr munu þessir gripir fullvel hæfa." Konungr
      mælti: "Hverr gaf þér gersimar þessar, er ek hefi eigi sét slíkar ok at síðr sét, at ek hefi
      enga spurn af haft, ok hefi ek þó farit víða um lönd?" Refr svaraði: <pb n="38"/> "Hrólfr
      konungr kraki gaf mér þessa gripi." Konungr mælti: "En hvat gaftu honum?" Refr mælti: "Rakka
      tvá með gullviðjum, er Ella Englakonungr gaf mér." "En hvat gaftu Ellu konungi?" sagði Óláfr
      konungr. "Gullbaug einn, er Gautrekr konungr gaf mér ok launaði mér fyrir eitt heinarbrýni."
      Óláfr konungr mælti: "Mikit er um örleik slíkra konunga, ok berr Gautrekr konungr þó yfir
      þeira örleik allra, eða hvárt skal ek þiggja þessa gripi, Refnefr, eða eigi?" Hann svaraði:
      "Eigi þykki mér ráð, at þú þiggir, ef þú hefir eigi vit til at launa," ok í því þrífr hann
      gripina ok steypist fyrir borð með. Refr sér, at skjótt mun hann illa leikinn, ef hann missir
      gripanna, ok ferr eptir honum, ok er harðr þeira atgangr, ok lýkr svá, at Refr náir brynjunni,
      en Refnefr hefir hjálminn ok leggst til botns ok tryllist á honum á grunnum niðri, en Refr
      kemr upp mjök máttfarinn. Þá var þetta kveðit: <lg>
       <l>"Ráð þykki mér</l>
       <l>Refnefs vera</l>
       <l>nokkuru verri</l>
       <l>en Neri kenndi,</l>
       <l>varpat sínu</l>
       <l>á sæ féi</l>
       <l>Gautrekr, er gaf</l>
       <l>gullhring Refi."</l>
      </lg> Óláfr konungr mælti: "Þú ert inn ágætasti maðr." Refr mælti þá: "Nú vilda ek, at þú
      þægir þenna grip, sem nú er eptir." Óláfr konungr mælti: "Ek vil víst þiggja ok kunna nú eigi
      minni þökk annars en áðr beggja, ok var þat missýni, er ek þá eigi báða í fyrstu. Er þat nú
      eigi at undrast, þar sem ek hlýdda ills manns ráði, ok kjós þér laun fyrir." Refr svaraði: "Ek
      vil ráða fyrir skipum þínum ok liði í einn hálfan mánuð <pb n="39"/> ok halda þangat, sem ek
      vil." Konungr mælti: "Kynligt kjör er þetta, en þó skulu skip til reiðu." Síðan heldu þeir til
      Gautlands til móts við Nera jarl. Þeir kómu þar síð dags. Refr gerir Nera jarli menn á laun,
      at hann vill hitta hann. Jarl ferr til fundar við Ref, ok segir hann honum allt um sínar
      ferðir. "Nú er þar komit, fóstri," sagði jarl, "at nú er í ráði, hverr giftumaðr þú verðr, því
      at nú vilda ek koma þér í mægðir við Gautrek konung, at þú fengir dóttur hans." Refr bað hann
      einn forsjá at hafa. Jarl mælti: "Nú skaltu, næst er vit finnumst, bregðast eigi ókunnigr við,
      hvat sem ek mæli, ok andstefna eptir því, sem ég bý í hendr þér." Síðan reið jarl í burt ok
      létti eigi sinni ferð, fyrr en hann kom á fund Gautreks konungs. Jarl kom þar um miðnætti ok
      segir honum, at herr óvígr er kominn í ríki hans, -- "ætla þessir menn at taka þik af lífi ok
      taka undir sik ríkit." Konungr spyrr: "Hverr er höfðingi fyrir herinum?" Jarl svaraði: "Sá, er
      oss mundi eigi þykkja líkligr til, at at engu mundi vilja hafa mín ráð, þat er Refr, fóstri
      minn." Konungr mælti: "Þú munt enn miklu við hann ráða, eða mun eigi ráðligra at safna her í
      móti?" Jarl mælti: "Ef þér komið engum sættum á við þá, þá þykki mér mikil ván, at þeir geri
      hér mikit hervirki, áðr þú kemr liði at þér, ok vil ek heldr fara með boðum sæmiligum ok vita,
      ef sætt tækist með yðr, því at mér þykkir mitt ríki fyrst á forgörðum, er þeir eru þar nær
      komnir." Konungr svaraði: "Lengi höfum vér þínum ráðum hlýtt." "En þat vil ek," sagði jarl,
      "at þú, konungr, heyrir upp á viðtal várt." Konungr bað hann því ráða. Síðan fóru þeir við
      nokkura menn, þar til er þeir nálguðust skipin. Sá konungr, at þeir höfðu fjölda hermanna, ok
      þótti torvelt í móti at standa. Jarl mælti ok kallaði af <pb n="40"/> landi á skipamenn:
      "Hvárt er fóstri minn formaðr hers þessa?" "Svá er víst," sagði hann. "Eigi ætlaða ek þat,
      fóstri, at þú mundir herja á ríki mitt eða svá it sama á ríki Gautreks konungs. Skal nokkut
      til undanlausnar, at friðr mætti verða? Vil ek þat allt til vinna, at þín sæmd væri þá meiri
      en áðr, ok þykkist ek vita, at konungr mun svá vilja fyrir sitt efni. Vilda ek, at þú þægir af
      konungi sæmdir ok létir þá í náðum hans ríki; en ek veit, at mikilþægr muntu at vera, ok er
      þat eigi undarligt, því at ríkr jarl var móðurfaðir þinn, en faðir þinn öruggr kappi." Refr
      svaraði: "Þiggja skal ek góð boð, ef mér eru boðin." "Veit ek," segir jarl, "at eigi mun þik
      með litlu mega tryggja. Sé ek, hvar hugr þinn mun á horfa um þetta mál. Þú munt vilja hafa
      jarlsríki þat, er ek hefi haldit af Gautreki konungi; þar með muntu vilja, at konungr gefi þér
      dóttur sína." Refr svaraði: "Sjándi ferr þú, jarl, eptir um þetta, ok þessu mun ek játa, ef
      konungr vill þetta samþykkja." Jarl mælti til konungs: "Svá sýnist mér sem þat sé ráðligra at
      taka þessa sætt en vér hættim út lífi váru undir þessa heljarmenn, ok sé eigi ólíkligt, at
      þeir vinni fyrst ríki þetta, en taki þá dóttur þína at herfangi. Er þat ok it sæmiligasta at
      gifta dóttur þína jarlbornum manni, en ek mun leggja til með Ref ráð mín, ok sé hann forstjóri
      fyrir ríki þínu, ok fari fram vili yðvarr um þetta mál." Gautrekr konungr svaraði: "Jafnan
      hefir oss, jarl, vel dugat þín ráð, ok vil ek þína forsjá á hafa. Lízt mér ok ofrefli mikit at
      eiga við her þenna." Jarl mælti: "Þann veg mun ek nú helzt setja ráðit at láta Ref styrkja
      ríki þitt ok hefja hann til ráðs." Síðan fór þetta fram með eiðum, ok skildi jarl fyrir allri
      sætt þeira, ok fór Gautrekr konungr heim. Refr mælti þá: "Nú hefir þú, Óláfr konungr, <pb
       n="41"/> veitt mér mikit lið, skaltu nú fara leiðar þinnar, hvert er þér líkar." Óláfr
      konungr svaraði: "Vitrir menn hafa hér hlut at átt, sem þér eruð." Síðan sigldi Óláfr konungr
      á braut. Ok er flotinn var á bruttu, þá mælti Gautrekr konungr: "Hér hefi ek átt við slæga
      menn um, en ekki mun ek nú rjúfa eiða mína." Þá mælti jarl til Refs: "Nú eru þínir menn einir
      eptir, ok máttu nú sjá, at hverju liði ek hefi þér komit, ok er ráð þetta þér hentiligt. Má
      vera, at þér sé launaðr uxinn, ok hefi ek óframar launat þér, því at þú gaft mér alla eigu
      þína, en ek á stóreignir eptir." Nú lét Gautrekr konungr búa til veizlu, ok gekk nú Refr at
      eiga Helgu, dóttur Gautreks konungs. Þar með gaf Gautrekr konungr honum jarls nafn, ok þótti
      inn frægasti at öllum vaskleik, var ok ætt hans af tígnum mönnum, en faðir hans inn mesti
      víkingr ok kappi. Refr stýrði þessu jarls ríki ok varð ekki gamall. Neri jarl varð bráðdauðr,
      ok segir ekki í þessi sögu frá honum lengra. Lét Gautrekr konungr drekka erfi eptir hann. Tók
      konungr þá heldr at þyngjast fyrir aldrs sakir. Var hann meir ágætr at örleik sínum ok
      framgöngu, en eigi er þat sagt, at hann væri djúpvitr, en þó var hann vinsæll ok stórgjöfull
      ok inn hæverskligasti at sjá. Ok lýkr hér Gjafa-Refs sögu. </p>
    </div>


   </div>
  </body>
 </text>
</TEI>
