<?xml version="1.0"?>






<?xml-model href="http://www.stoa.org/epidoc/schema/latest/tei-epidoc.rng" schematypens="http://relaxng.org/ns/structure/1.0"?><TEI xmlns="http://www.tei-c.org/ns/1.0">
<teiHeader>
<fileDesc>
<titleStmt>
<title>Sögubrot af nokkurum fornkonungum í Dana- ok Svíaveldi</title>
<editor>Guðni Jónsson and Bjarni Vilhjálmsson</editor>
<respStmt><resp> Prepared under the supervision of: </resp><name>Dr. Zoe Borovsky, server.fhp.uoregon.edu/norse/ </name></respStmt>
</titleStmt>
 <publicationStmt><publisher>Trustees of Tufts University</publisher><pubPlace>Medford, MA</pubPlace><authority>Perseus Project</authority></publicationStmt>
<sourceDesc>
<biblStruct>
<monogr>
<title>Sögubrot af nokkurum fornkonungum í Dana- ok Svíaveldi</title>
<editor>Guðni Jónsson and Bjarni Vilhjálmsson</editor>
<imprint>
<pubPlace>Reykjavík</pubPlace>
<publisher>Bókaútgáfan Forni</publisher>
<date>1943-1944</date>
</imprint>
</monogr>
</biblStruct>
</sourceDesc>
</fileDesc>
 
<encodingDesc>
<refsDecl>
<refState unit="chapter" n="chunk"/>
</refsDecl>
</encodingDesc>
 
<profileDesc>
<langUsage>
<language ident="non">Old Norse</language>
</langUsage>
</profileDesc>
<revisionDesc><!--
<change><date>12/10/04</date>
<respStmt><resp> Prepared under the supervision of: </resp><name>BDK</name><name>ed.</name></respStmt>
<item>
$Log: Sogubrot_non.xml,v $
Revision 1.1  2009-12-09 18:06:27  rsingh04
moved more xml files around based on copyright status

Revision 1.1  2004/12/13 20:17:25  mimno
TEIzed sagas

</item>
</change>
--> <change when="2014-11-13" who="Stella Dee">converted to EpiDoc</change></revisionDesc>
</teiHeader>
<text xml:lang="non"><body><div type="edition">


<div type="textpart" subtype="chapter" n="1"><p>
<pb n="113"/>

.... neita. Konungr svarar: "Sé ek at þetta mál
þarf, at lítt sé á lopt borit, at menn biði þín, því at
þat var siðr fyrri konunga dætra láta koma þrjá biðla
eða fleiri, en taka eigi inn fyrsta, ok eru konungar
fleiri vel menntir en Helgi." Auðr svarar: "Því skiptir
litlu, hvárt þú spyrr mik at þessu eða eigi, því at ek
veit, at áðr muntu fastráðit hafa, at öðru víss mun
fara en at mínum vilja, ok eigi líkligt, at þú mundir
mér svá góðs gjaforðs unna, ok annat muntu mér ætla."
Konungr stóð upp ok svarar: "Rétt getr þú þar. Aldri
skaltu fá Helga konung ok því síðr sem þú girnist
meir," hittir nú Helga konung ok segir honum, at
hann hafi rætt þetta mál fyrir dóttur sinni, ok kveðst
þat hugatsamliga gert hafa, lézt því ómerkiligar virðast
hennar svör sem þau ræddust lengr við, kvað engan
konungsson þann, er henni þætti sér fullkosta, miklu
er ofsi hennar meiri. En þó lézt hann enn tala mundu
málit fyrir hans hönd, -- "en at svá búnu tjár ekki".
Helgi ferr heim, ok spyrr þetta Hrærekr, bróðir hans.
Ok með því at hann sat heima í ríkinu, eggja vinir
<pb n="114"/>

Hræreks hann at kvænast. Honum fellst þat vel í skap,
ok ræddu, at hann mundi biðja dóttur Ívars konungs,
er þá var ágætastr konungr. Hann lét eigi vænt, at
hann mundi þann kost fá, er bróðir hans fekk eigi, er
miklu var framar í hvern stað. Þeir kváðu hann eigi
mundu fá hávan kost, ef hann bæði eigi, en sögðu honum
enga svívirðing, þótt honum væri synjat konunnar.
Þá berr hann upp fyrir bróður sinn málit ok spyrr
hann ráða um, en hann kvað vera mikit happaráð, ef
hann fengi, kveðst ok eigi vita, hverr fengi, en kvað
vænt til gæfu, þeim er hlyti.
Nú biðr Hrærekr, at Helgi muni fara at biðja honum
konu. En hann lézt fara munu, en meiri ván, at
ekki muni tjóa sem fyrr. Helgi ferr til Svíþjóðar á fund
Ívars konungs, ok er honum þar vel fagnat sem fyrr.
Hann hafði þar skamma stund verit, áðr hann berr
upp málit ok biðr Unnar nú fyrir hönd bróður síns.
Konungr svarar þungliga ok lét þess óvitrliga leitat,
kvað þess enga ván, -- "ok þat undra ek, at þú ferr
með því máli, ef henni sýndist eigi með yðr at ganga,
eða hví mun hún þann vilja, er miklu er óframar?"
Helgi lét hann í engan stað minna verðan en sik, en
fyrir þá sök eigi jafnfrægan, at hann var heima jafnan
í ríkinu ok því frá honum minni sögur, ok biðr hann
þetta mál bera fyrir Unni. Konungr lézt þess ófúss ok
kveðst vætta af henni illra svara sem fyrr. Annan dag
eptir kallar hann til sín dóttur sína ok heimtir hana
á einmæli ok segir þar kominn Helga konung ok biðr
hennar til handa bróður sínum -- "ok vill hann vita
svör af yðr þessa máls." Hún svarar, kvað nú eigi vera
skyldu sem fyrr, at hún gerði svá óvegliga för Helga,
at hún tæki svá vel þessu máli, at hún væri Hræreki
<pb n="115"/>

gift. Konungr svarar: "Ómerkilig virðast mér þín svör,
ok eigi veit ek, hvar þú ætlar til um gjaforðit, er þú
synjast hverjum konungi, er þín biðr. Ætla ek, at þú
verðir oss skjótt ofstýri, ef þú vilt ekki hafa vár ráð."
Hún svarar: "Því mun engu skipta enn sem fyrr at
tala við mik um málit, at þú munt áðr fastráðit hafa,
hvert gjaforð ek skal hafa, ok mun því engu máli
skipta, hvárt ek em Hræreki gefin eða öðrum manni,
at illt eitt gjaforð mun ek hljóta þér undan hendi."
Konungrinn gengr á brott, ok hittust þeir Helgi. Hann
spyrr, hvert erendi hans skal þangat vera. Konungr
svarar, at mikit hefir honum í brugðizt. "Ferr þat orð
á dóttir mín sé kvenna vitrust, en hún væri it mesta
fól, mundi hún eigi annan veg um þetta kjósa, at neita
þér, þvílíkum konungi, en mér virðist miklu heldr
Hræreki. Þykki mér þat ok vænast, at hún hafi þat,
er hún beiðist." Ok luku þeir svá þessu máli, at hann
heitr Hræreki dóttur sinni, ok var hún nú búin til
ferðar með Helga.
Fara þau nú sína leið, ok er þau kómu ór Svíaveldi,
tala þau þetta mál sín í milli, hvé farit hefði ok hvat
Ívarr konungr hefir rætt fyrir hváru þeira, koma nú
heim í ríkit á Selund. Verðr Hrærekr varr við, lætr
senda í móti þeim reiðskjóta ok mikit lið, lætr búa
veizlu, ok at þeiri veizlu fær hann Unnar. Helgi dvelst
heima á Selund þann vetr, ok at sumri fór hann í
hernað, sem vandi hans var til. Hrærekr átti son við
konu sinni, ok hét Haraldr. Þat mark var á honum:
at tenn í öndverðu höfði, ok váru miklar ok gullslitr
á. Hann var mikill ok fríðr sýnum. Ok er hann var
þrévetr, var hann svá mikill sem tíu vetra gamlir
sveinar.
<pb n="116"/>

</p></div>

<div type="textpart" subtype="chapter" n="2"><p>

Þat var eitt sumar, at Ívarr konungr kom með her
sinn austan af Svíþjóð til Reiðgotalands. Hann lagði
öllu liðinu við Selund. Hann gerði orð Hræreki, mági
sínum, at hann komi til hans. Konungr segir Unni,
konu sinni. Hún spyrr, hvárt hann ætlaði at fara á fund
mágs síns at bjóða honum til veizlu upp á land. Ok
um kveldit, er Hrærekr konungr gekk at sofa, hafði
Auðr búa látit nýja rekkju ok þar með öll klæðin í,
ok var sett á mitt gólf, ok bað hún konung þar í sofa
ok hugsa, hvat hann dreymdi, -- "ok seg mér at morgni,"
en hún fekk sér aðra sæing. Ok um morgininn kemr
þar Auðr ok spyrr eptir draumum hans. "Mik dreymdi,"
segir hann, "at ek væra staddr nær skógi nokkurum
ok hjá völlr sléttr ok fagr, ok þar sá ek einn hjört
standa á vellinum. Þá rann ór skóginum einn hlébarðr,
ok þótti mér fax hans sem gull, ok hjörtrinn stakk
hornunum undir bóg dýrinu, en þat fell dautt niðr.
Þar næst sá ek, hvar flaug flugdreki mikill ok kom þar,
sem hjörtrinn var, ok greip þegar í klær sér ok sleit
allan í sundr. Þá sá ek bjarndýr eitt, ok fylgdi húnn
ungr, ok vildi drekinn taka hann, en beran varði, ok
vaknaða ek þá." Hún mælti: "Þetta er mikill draumr,
ok varast þú Ívar konung, föður minn, at hann véli
þik, er þú hittir hann, því at þar hefir þú sét konunga
fylgjur, ok munu þeir eigast við orrostur, ok væri betr,
at eigi ættir þú þann hjörtinn, er þér sýndist, en til
þess þætti mér þú líkligastr."
Þann sama dag fór hann með marga menn á fund
Ívars konungs ok gekk á konungs skipið ok fyrir lyptingina
ok heilsaði Ívari konungi, en hann svaraði engu
<pb n="117"/>

ok lét sem hann sæi hann eigi. Þá segir Hrærekr, at
hann hefir látit búa veizlu í móti honum ok vildi honum
til sín bjóða. Konungr svaraði, kvaðst hafa illa
gift dóttur sína ok kvað eigi vera undir fyrir þá sök,
þótt hún hefði illa við hann búit. Hann svarar, kveðst
vel við una, kveðst ok ætla, at hún yndi eigi illa við
sitt gjaforð. Þá svarar konungr reiðuliga, segir, at hann
vissi ógerla, hversu þau bjuggu við hann Helgi ok
Auðr, kvað þat í hvers manns munni, at Haraldr væri
sonr Helga konungs ok hans mynd væri á þeim sveini,
ok lézt til þess kominn at láta hann vita þessi svik,
ok kveðst honum sýnast, at eigi ætti þeir hana báðir,
-- "ok heldr vil ek, at þú gefir hana bróður þínum
en þannig fari lengr fram, at þú þorir eigi at hefna."
Hrærekr lézt þat ekki heyrt hafa, en fyrir hvatvetna
fram vill hann eigi láta konu sína ok bað Ívar konung
ráð til leggja. En hann kveðst ekki kunna öðru víss
til leggja en hann dræpi Helga, lét ok aldri fyrr mundu
verða með þeim vel, eða hinn ella, at hann léti konuna
fyrir Helga, kvað óhæft svá búit. Hrærekr kvaðst aldri
mundu konuna láta ok heldr hefna, ríðr á brott við
sína menn, en konungr fór suðr til Reiðgotalands.
Um haustit, er Helgi kom heim, var Hrærekr svá
ókátr, at engi maðr fekk orð af honum. En Auðr lét
búa veizlu ríkuliga í móti honum, ok at þeiri veizlu
váru margs konar leikar, ok þótti Helga mikit mein,
er bróðir hans var svá ókátr, ok bað hann fara í leik
með sér, en hann kveðst ekki leika mundu at svá búnu.
Hann bað hann vera kátan, -- "ok tökum hesta okkra
ok ríðum í turniment, sem vit erum vanir." Hrærekr
spratt upp, gekk til sinna manna þegjandi, tekr vápn
sín, hjálm ok brynju ok sverð ok spjót, ríðr út. Aðrir
menn riðu með burtstengr. Helgi, bróðir hans, kemr
<pb n="118"/>

móti honum með burtstöng. Hrærekr leggr undir hönd
honum með spjóti ok í gegnum hann, ok fell hann
dauðr af hestinum. Nú riðu til allir þeir, sem hjá váru,
og spurðu, hví hann hefir þetta it illa verk gert. Hann
lét ærnar sakir til, kveðst at sönnu spurt hafa, at hann
hefir glapit konu hans. Allir duldu þess ok kváðu vera
mikla lygi. Ok er Auðr spyrr þetta, lézt hún vita, at
þat váru ráð föður hennar, -- "ok er enn eigi allt fram
komit, þat er hann hyggr," kvað þat mundu sýnast
brátt. Hún tók son sinn, Harald, ok reið brott við
marga menn, en Hrærekr fór at veizlum, sem vandi
var til.
Ok litlu síðar kom sunnan Ívarr konungr. Ok er
Hrærekr spyrr þat, reið hann á fund hans. Ok er Ívarr
konungr spyrr, at Helgi var drepinn, segir hann þetta
vera níðingsverk mikit ok biðr vápnast lið sitt skjótt
ok hefna vinar síns, Helga, ok spyrr, at Hrærekr ætlar
á fund hans, ok býr lið sitt til atgöngu, fara á land
upp ok í skóg þann, er var á leið þeiri, er ván var, at
Hrærekr mundi ofan ríða. Ok hann kom ofan til sjóvar,
ok gekk Ívarr konungr sjálfr á land með því liði, er
eptir var hjá skipum, ok lét setja upp merki sitt ok
gekk í móti Hræreki. Ok er þeir heyrðu lúðr Ívars
konungs, er í skóginum váru, runnu þeir ór skóginum
eptir þeim Hræreki ok hans liði. Ok er þeir fundust,
börðust þeir. Fell þar Hrærekr ok allt lið hans. Ok
þá beiddist Ívarr konungr, at þat ríki væri honum gefit
til forráða, ok allir þeir, sem næstir váru, gengu undir
hann. Litlu síðar kom af landi ofan Auðr in djúpúðga,
dóttir hans, með her allan þann, sem hún fekk. Ok
með því at Ívarr konungr hafði ekki svá mikinn her,
at hann mætti berjast við landsherinn at sinni, þá fór
hann brott ok til Svíþjóðar.
<pb n="119"/>

Þann sama vetr safnar Auðr til sín öllu gulli ok dýrgripum,
er hún mátti fá í því ríki, er átt hafði Hrærekr
konungr, ok sendi til Eygotalands. Ok þegar várar,
býr hún ferð sína ok hefir með sér Harald, son
sinn, ok margt stórmenni fór með henni ór landi, ok
hefir með sér allt þat fé, sem hún mátti með komast,
fór fyrst til Eygotalands ok síðan austr í Garðaríki.
Þar réð fyrir sá konungr, er Raðbarðr hét. Hann tók
vel við henni ok liði hennar ok bauð henni með sér
at vera ok öllu liði hennar ok hafa gott yfirlæti í sínu
landi. Þetta þiggr hún. Ívarr konungr lagði undir sik
ríki þat allt, er átt höfðu þeir bræðr. En Raðbarðr
konungr biðr Auðar, ok með því at hún var landflótta
af Selundi með son sinn, þykkir henni þurfa nokkurt
traust, þat er syni hennar væri til hjálpar, er hann yxi
upp. Ok með því, at Raðbarðr var ríkr konungr, þá
var hún gift honum með ráði Haralds, en at var ekki
spurðr Ívarr konungr.
</p></div>

<div type="textpart" subtype="chapter" n="3"><p>

Ok er Ívarr konungr spyrr þessi tíðendi, at Auðr var
gift, þykkir honum Raðbarðr konungr firna djarfr, er
hann fekk hennar án hans leyfi, safnar her miklum
um öll sín ríki, Svíþjóð ok Danmörk, ok safnar svá
miklum her, at eigi kunni telja, hvé mörg skip hann
hafði. Hann stefnir her þeim í Austrríki á hendr Raðbarði
konungi, kveðst eyða skulu ok brenna allt hans
ríki. Ívarr konungr var þá gamall mjök. Ok er hann
kom liðinu austr í Karjálabotna, ok ætla upp at ganga
af skipum með herinum, þar tók til ríki Raðbarðs
konungs.
<pb n="120"/>

Þat var eina nótt, er konungr svaf á dreka sínum í
lyptingu, at honum þótti sem dreki mikill flygi utan
af hafinu ok þótti litr hans sem gull eitt ok sindra af
honum upp á himininn, sem síur flygi ór afli, ok
lýsir á öll lönd in næstu af honum. Ok þar eptir fljúga
allir fuglar þeir, sem honum þóttu vera á Norðrlöndum,
ok þá sá hann í annan stað, at dregr upp ský
mikit af landnorðri, ok sér, at þar fylgir svá mikit regn
ok hvassviðri, at honum þótti sem allir skógar ok allt
land flyti í vatni því, sem ofan rigndi. Þar fylgdu reiðar
ok eldingar. Ok er sá inn mikli dreki fló af sænum á
landit, þá kom móti honum regnit ok illviðrit ok svá
mikit myrkr, at því næst sá hann eigi drekann né fuglana,
en heyrði þó gný mikinn af reiðunum ok af illviðrinu,
ok gekk allt svá suðr ok vestr um landit ok svá víða
sem hans ríki var. Ok þá þóttist hann sjá þar til, sem
skipin váru, at öll váru orðin at hvölum einum ok
renna út í haf.
Ok síðan vaknar hann, ok hann lét kalla til sín Hörð,
fóstra sinn, ok segir honum drauminn ok bað hann
ráða. Hörðr kveðst vera svá gamlaðr, at hann kvaðst
ekki kunna at skynja drauma. Hann stóð í bjargi fyrir
ofan bryggjusporð, en konungr lá í lyptingu ok sprettir
langskarir, er þeir ræddust við. Konunginum var óskaplétt
ok mælti: "Gakk á skip, Hörðr, ok ráð draum
minn." Hörðr segist eigi munu út ganga, -- "ok þarf
eigi at ráða draum þinn. Sjálfr máttu vita, hvat hann
er, ok meiri ván, at skammt líði heðan, áðr skipast
munu ríki í Svíþjóð ok Danmörk, ok er nú kominn
á þik helgráðr, er þú hyggst öll ríki munu undir þik
leggja, en þú veizt eigi, at hitt mun fram koma, at þú
munt vera dauðr, en óvinir þínir munu fá ríkit." Konungr
mælti: "Gakk hingat ok seg illspár þínar." Hörðr
<pb n="121"/>

mælti: "Hér mun ek standa ok heðan segja." Konungr
mælti: "Hverr var Hálfdan snjalli með Ásum?" Hörðr
svarar: "Hann var Baldr með Ásum, er öll regin grétu,
ok þér ólíkr." "Vel segir þú," kvað konungr, "gakk
hingat ok seg tíðendi." Hörðr svarar: "Hér mun ek
standa ok heðan segja." Konungr spyrr: "Hverr var
Hrærekr með Ásum?" Hörðr svarar: "Hann var Hænir,
er hræddastr var Ása, ok þó þér illr." "Hverr var Helgi
inn hvassi með Ásum?" segir konungr. Hörðr svarar:
"Hann var Hermóðr, er bezt var hugaðr, ok þér
óþarfr." Konungr mælti: "Hverr var Guðröðr með Ásum?"
Hörðr svarar: "Heimdallr var hann, er heimskastr
var allra Ása, ok þó þér illr." Konungr mælti:
"Hverr em ek með Ásum?" Hörðr svarar: "Muntu
vera ormr sá, sem verstr er til, er heitir Miðgarðsormr."
Konungr svarar reiðr mjök: "Ef þú segir mér feigð
mína, þá segi ek þér, at þú munt eigi lengr lifa, því at
ek kenni þik, hvar þú stendr, þrúðna þursinn. Þá far
þú nú nær Miðgarðsorminum, ok reynum með okkr."
Þá hljóp konungr ór lyptingunni, ok varð hann svá reiðr,
at hann hljóp út um skarirnar. En Hörðr steyptist ór
bjarginu ok á sæinn út, ok þeir menn, er vörð heldu
á konungs skipinu, sá þat síðast til konungs ok Harðar,
at hvárrgi kom upp síðan.
Ok eptir þessi tíðendi er blásit liðinu til landgöngu,
ok eiga þing. Þessi tíðendi spyrjast nú um allan herinn,
er konungr er dauðr, ok þá er ráðs leitat, hvé með þessum
mikla her skal fara. Þat sýndist þeim, þar sem Ívarr
konungr var dauðr, en áttu engar sakir við Raðbarð
konung, at hverr færi heim sem skjótast at góðum byr.
Þat var ráðs tekit, rofinn leiðangrinn, siglir hverr til
síns lands. Ok er þetta spyrr Raðbarðr konungr, setr
hann Harald, stjúpson sinn, yfir suman herinn. Ferr
<pb n="122"/>

þá Haraldr með liðinu á Selund, ok var hann þar til
konungs tekinn. Því næst fór hann á Skáni til þess
ríkis, er átt höfðu móðurfrændr hans, ok var þar tekit
við honum vel, ok efldist þaðan mjök at liði. Þá fór
hann upp á Svíþjóð ok leggr undir sik allt Svíaveldi
ok Jótland, er átt hafði Ívarr, móðurfaðir hans, hóf
þá upp marga fylkiskonunga, er áðr váru teknir af
ríki fyrir Ívari konungi. Haraldr konungr hefir starfsamt
ríki öndverða daga sína. Fyrir þá sök, at hann
er ungr maðr, þótti mönnum sem dælla mundi at leita
eptir föðurleifðum sínum, er áðr váru teknir af ríki
fyrir Ívari konungi eða Ingjaldi konungi.
</p></div>

<div type="textpart" subtype="chapter" n="4"><p>

Haraldr var þá fimmtán vetra, er hann var til ríkis
tekinn. Ok með því at vinir hans vissu, at hann mundi
eiga mjök herskátt at verja ríkit, er hann var ungr at
aldri, þá var það ráð gert, at aflat var at seið miklum,
ok var seiðat at Haraldi konungi, at hann skyldi eigi
bíta járn, ok svá var síðan, at hann hafði aldregi hlíf
í orrostu, ok festi þó ekki vápn á honum. Hann gerðist
brátt hermaðr mikill ok átti svá margar orrostur, at
engi maðr var sá í ætt hans, at þvílíkan herskap hafi
haft með ríki sem hann, ok þá var hann kallaðr Haraldr
hilditönn. Hann eignaðist með orrostum ok hernaði
öll þau ríki, er átt hafði Ívarr konungr, ok því
meira, at engi konungr var sá í Danmörk eða Svíþjóð,
at eigi gyldi honum skatt ok allir gerðust hans menn.
Hann lagði undir sik þann hlut Englands, er átt hafði
Hálfdan snjalli ok síðan Ívarr konungr. Hann setti
konunga ok jarla ok lét sér skatta gjalda. Hann setti
<pb n="123"/>

Hjörmund konung, son Hervarðar ylfings, yfir Eystra-Gautland,
er átt hafði faðir hans ok Granmarr konungr.
</p></div>

<div type="textpart" subtype="chapter" n="5"><p>

Ok í þann tíma, er Haraldr konungr hilditönn settist
í ríkin, Svíþjóð ok Danmörk, var sá konungr í Reiðgotalandi,
er hét Hildibrandr ok var ríkr konungr ok
hermaðr mikill. Ok er hann tók at eldast, settist hann
at löndum. Hann átti tvau börn. Sonr hans hét Hildir,
en Hildr dóttir. Hún var allra meyja fríðust ok skapstór
mjök. Ok er konungr var mjök gamall, tók hann banasótt.
Ok er sóttin tók at honum at líða, heimtir hann
son sinn til sín ok réð honum mörg heilræði ok segir,
at þat var it fyrsta, at hann gifti systur sína langt í
brott, ok þat með, at hann miðlaði henni engan hlut
af jörðum í landi sínu, ok þat it þriðja, at hann fengi
henni enga þjónunarmenn, at hún mætti með valdi
halda sik ok menn sína. "Mun nú skilja várar samvistur.
Halt ok sömum vinum, sem ek hefi haft, er þú ert
ungr maðr ok þarft forsjá at skipa ríkit." Konungr andaðist,
en landsmenn stefna fjölmennt þing at landslögum.
Ok á þinginu setja þeir Hildi konungsson í hásæti
ok gefa honum konungs nafn; sverja þeir honum
hlýðni, en hann þeim landslög. Ok eptir þat gerir
hann veizlu mikla ok erfi eptir föður sinn ok fagnaðaröl
vinum sínum, gefr nafnbætr öllum vinum sínum
ok ríkismönnum, sem fyrr höfðu haft með gamla
konungi. Ok er skipat var ríkit með þessum hætti, gengr
Hildr konungsdóttir fyrir bróður sinn, lýtr honum ok
kveðr hann blíðum orðum ok fögrum, talar ok....
<pb n="124"/>

</p></div>

<div type="textpart" subtype="chapter" n="6"><p>

.... má í hernað. Ok á einu hausti sótti hann á
fund Haralds konungs, föðurbróður síns, ok fekk þar
góðar viðtökur ok var þar um hríð í góðu yfirlæti. Ok
fyrir því at Haraldr konungr tók mjök at eldast, setti
hann Hring, frænda sinn, yfir her sinn at hegna lönd
sín, ok dvaldist Hringr með Haraldi langar stundir.
Ok er elli tók mjök at síga á hendr konungi, þá setti
hann Hring, frænda sinn, konung yfir Uppsölum ok
gaf honum til forráða Svíþjóð alla ok Gautland vestra,
en hann sjálfr hefir yfirsókn um alla Danmörk ok
Eystra-Gautland. Hringr konungr fekk Álfhildar, dóttur
Álfs konungs, er land átti milli elfa tveggja, Gautelfar
ok Raumelfar. Þat váru ok þá kallaðir Álfheimar.
Þat váru marklönd mikil. Hringr átti einn son við
konu sinni. Sá hét Ragnarr. Haraldr konungr átti tvá
sonu við konu sinni. Var annarr Hrærekr slöngvandbaugi,
en annarr Þrándr gamli.
</p></div>

<div type="textpart" subtype="chapter" n="7"><p>

Ok er Haraldr konungr hilditönn var orðinn svá
gamall, at hann hafði hálft annat hundrað vetra, þá
lá hann í rekkju ok mátti eigi ganga, ok var þat víða
um ríki hans, er á gengu víkingar með hernað. Ok þá
þótti vinum hans illa fara ríkin, er eyðast tók landsstjórnin,
þótti ok mörgum hann fullgamall, ok nokkurir
ríkismenn gerðu ráð, er konungr tók kerlaug, at
þeir lögðu yfir ofan viðu ok báru á grjót ok vildu kæfa
hann í lauginni. Ok er hann vissi, at þeir vildu tapa
honum, bað hann þá láta sik í brott ór lauginni. "Veit
ek, at yðr þykkir ek of gamall. Þat er ok satt, en vel
<pb n="125"/>

mætta ek verða skapdauði. Eigi vil ek þenna dauðann,
at deyja í lauginni. Vil ek deyja miklu konungligar." Þá
kómu til vinir hans ok tóku hann í brott.
Ok litlu síðar gerði hann menn upp á Svíþjóð til
Hrings konungs, frænda síns, með þeim orðsendingum,
at hann skyldi safna her um allt þat ríki, sem hann
varðveitti, ok koma í móti honum at landamæri ok
berjast við hann, ok lét segja honum allan atburð, er
til hafði komit, at Dönum þótti hann til gamall. Ok
eptir þetta safnar Hringr konungr liði um allt Svíaveldi
ok Vestra-Gautland, ok mikit lið hafði hann af
Noregi. Ok er svá sagt, at þá er Svíar ok Norðmenn
fóru út með leiðangrinn um Stokksund, at þá var hálfr
þriði tugr hundraða skipa. En Hringr konungr reið
með hirð sína ok Vestr-Gautum it efra um Eyrarsund
ok sótti svá vestr landveg til skógarins Kolmerkr, er
skilr Svíþjóð ok Eystra-Gautland. Ok þá er Hringr konungr
kom af skóginum vestr þar, sem heitir Brávík,
þá kom þar í mót skipaherr hans, ok setti Hringr konungr
þar herbúðir sínar á Brávelli undir skóginum,
milli ok víkrinnar. Haraldi konungr dregr nú saman
her um allt Danaveldi, ok mikill herr kom ór Austrríki
ok allt ór Kænagarði ok af Saxlandi. Ok þá er herr
hans var saman kominn á Selund, þar sem Kægja
heitir, ok yfir til Skáneyrar af Landeyri, máttu menn
ganga þar yfir at skipum einum, ok allr sær þótti þakiðr
af skipaher hans. Þá sendir hann þann mann, er
Herleifr hét, ok með þeim Saxa her á fund Hrings konungs,
ok láta hasla honum völl ok taka þeim orrostustað
ok segja í sundr griðum ok friði. Haraldr konungr
fór með herinn á sjau dögum, áðr hann kom austr
í Brávík. Ok þá bjuggust hvárirtveggju til orrostu ok
fylktu liði sínu.
<pb n="126"/>

</p></div>

<div type="textpart" subtype="chapter" n="8"><p>

Svá er sagt, at í her Haralds konungs var höfðingi
sá er Brúni hét. Hann var allra þeira manna vitrastr,
er með honum váru. Hann lét Brúna fylkja liðinu ok
skipa höfðingjum undir merki. Stóð merki Haralds
konungs í miðri fylkingu, ok var um hans merki hirð
hans.
Þessir kappar váru með Haraldi konungi: Sveinn,
Sámr, Gnepi inn gamli, Garðr, Brandr, Blængr, Teitr,
Tyrfingr, Hjalti; þeir váru skáld Haralds konungs ok
kappar. Þeir váru heiman ór hirð Haralds konungs:
Hjörtr, Borgarr, Beli, Barri, Beigaðr, Tóki. Þar var
skjaldmærin Visma ok önnur Heiðr, ok hefir hvártveggi
komit með mikinn her til Haralds konungs.
Visma bar merki hans. Með henni váru þessir kappar:
Kári ok Milva. Vébjörg hét enn skjaldmær, er kom til
Haralds konungs með mikinn her sunnan af Gotlandi,
ok fylgdu henni margir kappar. Af þeim öllum var
mestr ok ágætastr Ubbi inn fríski, Bratr írski, Ormr
enski, Búi Brámuson, Ari eineygi, Geirálfr. Vismu
skjaldmeyju fylgdi mikill Vinda herr. Váru þeir auðkenndir;
þeir höfðu löng sverð ok buklara, en þeir
höfðu ekki langa skjöldu sem aðrir menn. Ok í annan
fylkingararm Haralds konungs var Heiðr skjaldmær
með sínu merki, ok hefir hún með sér hundrað kappa.
Þeir váru berserkir hennar: Grímr, Geirr, Hólmsteinn,
Eysöðull, Heðinn mjóvi, Dagr lífski, Haraldr Óláfsson.
Þar váru margir höfðingjar með Heiði í arminn. Í
annan fylkingararm var sá höfðingi, er hét Haki höggvinkinni,
ok váru fyrir honum merki borin. Margir váru
konungar ok kappar með honum. Þar váru þeir Alfarr
<pb n="127"/>

ok Alfarinn, synir Gandálfs konungs, er þá höfðu áðr
verit hirðmenn ok heimilismenn Haralds konungs.
Haraldr konungr var í vagni, því at hann var eigi vápnfærr,
svá at hann mætti í orrostu ganga.
Konungr sendir Brúna ok Heiði at skynja, hversu
Hringr hefði fylkt liði sínu ok hvárt hann væri búinn
til orrostu. Brúni segir: "Svá lízt mér sem Hringr muni
búinn at berjast ok hans lið. Hann hefir undarliga
fylkt. Hann hefir svínfylkt her sínum, ok mun eigi gott
at berjast við hann." Þá segir Haraldr konungr: "Hverr
mun Hringi hafa kennt hamalt at fylkja? Ek hugða
engan kunna nema mik ok Óðin, eða mun Óðinn
vilja skjöplast í sigrgjöfinni við mik? Þat hefir aldri
fyrr verit, ok enn bið ek hann, at hann geri eigi þat.
En með því at hann vili nú eigi veita mér sigr, þá láti
hann mik falla í orrostu með her minn allan, ef hann
vill eigi, at Danir hafi sigr sem fyrr, ok allan þann
val, sem fellr á þeima velli, gef ek Óðni." Svá var sem
Brúni hafði sagt, at Hringr hafði svínfylkt öllu liði
sínu. Þá þótti þó svá þykk fylkingin yfir at sjá, at rani
var í brjósti, en hún var þó svá löng, at armrinn tók
at á þeiri, er Vará hét, en annarr ofan til Brávíkr.
Hringr konungr hafði með sér til orrostu marga
konunga ok kappa. Þar var inn æðsti maðr með honum
konungr sá, er hét Áli inn frækni, er mikinn fjölda
hers hafði ok marga aðra ágæta konunga ok kappa.
Með honum var sá kappi, er ágætastr hefir verið í fornsögum,
Störkuðr inn gamli Stórverksson, er upp hafði
fæðzt í Noregi á Hörðalandi í eyjunni Fenring ok
farit hafði víða um lönd ok verit með mörgum konungum.
Margir kappar aðrir váru komnir ór Noregi
til þessarar orrostu: Þrándr þrænzki, Þórir mærski,
Helgi inn hvíti, Bjarni, Hafr, Fiðr firzki, Sigurðr,
<pb n="128"/>

Erlingr snákr af Jaðri, Sögu-Eiríkr, Hólmsteinn hvíti,
Einarr egðski, Hrútr vafi, Oddr víðförli, Einar þrjúgr,
Ívarr skagi. Þessir váru kappar miklir Hrings konungs:
Áki, Eyvindr, Egill skjálgi, Hildir, Gautr, Guði tollus,
Steinn af Væni, Styrr inn sterki. Þessir höfðu enn eina
sveit: Hrani Hildarson, Sveinn uppskeri, Hlaumboði
ok Sóknar-Sóti, Hrokkell hækja, Hrólfr kvensami. Þeir
váru enn: Dagr inn digri, Gerðarr glaði, Dúkr vindverski,
Glúmr vermski vestan af Elfinni, Saxi flettir,
Sali gauzki. Þessir váru ofan af Svíaveldi: Nori, Haki,
Karl kekkja, Krókarr af Akri, Gunnfastr, Glismakr
goði. Þessir váru ofan af Sigtúnum: Sigmundr kaupangskappi,
Tolufrosti, Aðils ofláti frá Uppsölum, hann
gekk fyrir framan merki ok skjöldu ok var eigi í fylkingu,
Sigvaldi, er komit hafði til Hrings konungs ellefu
skipum. Tryggvi ok Tvívífil höfðu komit tólf skipum.
Læsir hafði skeið ok alla skipaða með köppum.
Eiríkr helsingr hafði dreka mikinn, vel skipaðan
hermönnum. Menn váru ok komnir til Hrings konungs
af Þelamörk, er kappar váru ok höfðu minnst
yfirlát, því at þeir þóttu vera dragmálir ok tómmálir.
Þessir váru þaðan: Þorkell þrái, Þorleifr goti, Haddr
harði, Grettir rangi, Hróaldr tá. Sá maðr var enn kominn
til Hrings konungs, er hét Rögnvaldr hái eða Raðbarðr
hnefi, allra kappa mestr. Hann var fremstr í rananum,
ok næst honum váru þeir Tryggvi ok Læsir,
ok úti Alrekssynir ok Yngvi. Þá váru Þilirnir, er allir
vildu sízt hafa ok hugðu litla liðsemd mundu at vera.
Þeir váru bogmenn miklir.
</p></div>

<div type="textpart" subtype="chapter" n="9"><p>

Ok er þessi herr var allr búinn til orrostu, létu
hvárirtveggja blása lúðrum ok æptu því mæst heróp.
<pb n="129"/>

Þá gengu saman fylkingar, ok var sú orrosta svá snörp
ok mikil sem segir í öllum fornum sögum, at engi
orrosta á Norðrlöndum hafi háið verit með jafnmiklu
ok jafngóðu mannvali til orrostu at telja.
Ok er litla hríð hafði orrostan staðit, sótti sá kappi
fram í her Haralds konungs, er hét Ubbi fríski, ok réð
hann þar at, sem var raninn á fylking Hrings konungs,
ok átti it fyrsta víg við Rögnvald raðbarð, ok var þeira
skipti allharðligt, ok ógurlig högg mátti þar sjá í herinum,
er þessir ofrhugar gengust at. Veitti hvárr öðrum
mörg högg ok stór, en svá var Ubbi mikill kappi,
at eigi léttir hann fyrr en með því skildist þeira einvígi,
at Rögnvaldr fell fyrir Ubba. Ok því næst hljóp
hann at Tryggva ok særði hann banasári. Ok er þat
sjá Alrekssynir, hvé ógurliga hann ferr í herinum, ráðast
þeir í móti honum ok berjast við hann, en svá var
hann harðgerr ok mikill kappi, at báða þá drepr hann,
ok eptir þat drepr hann Yngva. Ok þá fór hann svá
geystr í herinum, at hvatvetna stökk fyrir, ok felldi
hann alla þá, sem fremstir stóðu í rananum, nema þá,
sem viku í móti öðrum köppum. Ok er þetta sér Hringr
konungr, eggjaði hann herinn, at eigi sætti einn maðr
yfir alla, þvílíkir yfirgangsmenn sem með honum váru,
-- "eða hvar er kappinn Störkuðr, er enn hér til bar
ávallt hærra skjöld? Vinn oss sigr." Hann svaraði: "Höfum
vér ærit at vinna, herra," segir hann, "en við skulum
vér leita at vinna slíkan sigr sem vér megum, en
þar er sá maðr, er Ubbi er, at maðr má koma í fulla
raun." En við konungs áeggjan hleypr hann fram í
herinn á mót Ubba, ok verðr þar orrosta mikil millum
þeira sett með stórum höggum ok miklu afli, er hvárrtveggi
var ofrhugi, ok gekk svá um hríð, ok veitti Störkuðr
honum eitt mikit sár, ok þar í móti fekk Störkuðr
<pb n="130"/>

sex sár ok öll stór ok þóttist varla komit hafa í
slíka raun af einum manni. Ok með því at fylkingar
váru svá styrkjar, reiddi þá ýmsa vega, ok sleit fyrir
því þetta einvígi. Síðan vegr Ubbi þann kappa, er
Agnarr hét, ok ruddi æ jafnan fyrir sér stíginn ok
höggr á tvær hendr, hefir báðar hendr blóðgar til
axlar. Ok þá sótti hann at þeim Þilunum. Ok þá er
þeir sá hann, mæltu þeir: "Nú þurfum vér eigi annars
staðar í herinum at leita fram ok látum þenna mann
sækja örvar um stund, ok fyrr..... sigrinn, ok svá
lítit sem öllum þykkir til vár koma, gerum nú því
meira um oss ok sýnum oss vaska menn." Þeir taka
at skjóta á hann, er ágætastir váru af þeim Þilunum,
Haddr harði ok Hróaldr tá, ok váru svá ágætir menn at
skotum, at þeir skutu at honum tvennum tylftum örva
ok í brjóst honum, ok eigi var honum lítit til fjörs. Þessir
menn veittu honum bana, ok áðr hafði hann drepit
sex kappa, en um fram veitt stór sár ellefu köppum,
en drepit sextán menn af Svíum ok Gautum, er framarla
stóðu í fylkingu.
Ok á þeiri stundu sótti Vébjörg skjaldmær mjök á
hendr Svíum ok Gautum. Hún sótti fram at þeim
kappa, er hét Sóknar-Sóti, ok svá hefir hún vant sik
með hjálmi ok brynju ok sverði, at hún var framarla
í riddaraskap, sem Störkuðr inn gamli segir. Hún fær
stór högg kappanum ok sækir lengi. Ok eitt högg höggr
hún á kinnina ok sneið sundr kjálkann ok af hökuna.
Hann drap í munn sér skegginu ok beit á ok helt svá upp
at sér hökunni. Ok hún vinnr mörg stór verk í herinum.
Litlu síðar mætir henni Þorkell þrái, kappi Hrings
konungs, ok eigast þau við harða sókn, ok áðr en létti,
drap hann hana með mörgum sárum ok mikilli hugprýði.
<pb n="131"/>

Nú verða þar mörg stór tíðendi á skammri stundu,
ok ganga ýmsar fylkingar betr. Missti þar margr maðr
heimkvámu eða fekk örkuml af hvárutveggja liði. Nú
sækir Störkuðr fram á hendr Dönum. Hann ræðst í móti
þeim kappa, er Húnn hét, ok eigast þeir við orrostu,
ok lýkr svá, at Störkuðr drepr hann ok litlu síðar þann,
er hans vill hefna, er Ella hét. Ok þá sótti hann at
þeim, er Borgarr hét, ok áttu hart víg saman, ok lýkr
svá, at hann drap þann. Störkuðr hleypr nú um fylkingar
með brugðit sverð ok höggr hvern at öðrum. Ok
því næst hjó hann þann, er Hjörtr hét, ok þá mætti
honum Visma skjaldmær, er bar merki Haralds konungs.
Störkuðr sækir at henni fast. Hún mælti þá til
Störkuðar: "Nú er kominn á þik helfíkr, ok muntu
nú deyja skulu, þursinn." Hann svaraði: "Fyrr muntu
þó halla merkinu Haralds konungs," ok hjó af henni
vinstri hönd. Ok þá gerðist sá maðr í móti honum at
hefna hennar, er hét Brái Sækálfs faðir, ok leggr Störkuðr
hann í gegnum með sverði, ok víða í herinum
mátti nú sjá stóra valköstu á valfalli. Nokkuru síðar
kom í móti Störkuði Gnepja, mikill kappi, ok áttust
við harða sókn, ok veitti Störkuðr honum banasár. Ok
því næst drap hann þann kappa, er Haki hét, ok þá
fekk hann þar mörg stór sár í þeiri svipan. Hann var
höggvinn á hálsinn við herðarnar, svá at sá inn í holit,
ok framan á brjóstinu hafði hann mikit sár, svá at
lungun fellu út, ok látit hafði hann einn fingr á hægri
hendi.
Ok er Haraldr konungr sá svá mikit mannfall af
hirð sinni ok köppum, þá reis hann upp á knéin ok
tók tvau söx ok keyrði fram fast hestinn, er fyrir vagninum
var, ok lagði hvárutveggja saxinu báðum höndum
ok veitti mörgum manni bana með sínum höndum,
<pb n="132"/>

þó at hann mætti eigi ganga né á hesti sitja. Gekk
nú orrostan svá um hríð, at konungrinn vann mörg
stórvirki. Ok ofarla þessa bardaga var konungrinn Haraldr
hilditönn sleginn kylfu í höfuðit, svá at haussinn
rifnaði í sundr, ok var þat hans banasár, ok drap Brúni
hann. Ok þá sá Hringr konungr vagn Haralds konungs
auðan ok þóttist vita, at konungrinn mundi vera
fallinn. Lét hann blása ok kallaði, at herrinn stöðvaðist.
Ok er Danir urðu þessa varir, þá staðnaði orrostan,
ok bauð Hringr konungr grið öllum her Haralds
konungs, ok þat þágu allir.
Ok annan dag eptir at morgni lætr Hringr konungr
kanna valinn ok leita at líki Haralds konungs, frænda
síns, ok var mikill herr valsins fallinn yfir, þar sem
líkit lá. Var þá orðinn miðr dagr, er líkit fannst ok
valrinn var rofinn, ok lét Hringr konungr þá taka
lík Haralds konungs, frænda síns, ok þvá af blóð ok
búa um vegliga eptir fornri siðvenju, lét leggja líkit í
þann vagn, er Haraldr konungr hafði til orrostu. Ok
eptir þat lét hann kasta mikinn haug ok lét þá líki hans
aka í þeim vagni, á þeim hesti, er Haraldr konungr hafði
til orrostu ok lét svá aka í hauginn, ok síðan var sá
hestr drepinn. Ok þá lét Hringr konungr taka þann
söðul, er hann sjálfr hafði riðit í, ok gaf þann Haraldi
konungi, frænda sínum, ok bað hann gera hvárt, er hann
vildi, ríða til Valhallar eða aka. Ok þá lét hann gera þar
mikla veizlu ok veita útferð Haralds konungs, frænda
síns. Ok áðr en haugrinn væri aptr lokinn, þá biðr
Hringr konungr til ganga allt stórmenni ok alla kappa,
er við váru staddir, at kasta í hauginn stórum hringum
ok góðum vápnum til sæmdar Haraldi konungi hilditönn.
Ok eptir þat var aptr byrgðr haugrinn vandliga.
<pb n="133"/>

</p></div>

<div type="textpart" subtype="chapter" n="10"><p>

Sigurðr hringr var konungr yfir Svíþjóð ok Danmörk
eptir Harald konung hilditönn. Ok þá óx upp
sonr hans, Ragnarr, í hirð föður síns. Hann var allra
þeira manna mestr ok fríðastr, er menn hefði sét, ok
var hann líkr móður sinni ásýndar ok í hennar ætt at
sjá, því at þat er kunnigt í öllum fornum frásögum um
þat fólk, er Álfar hétu, at þat var miklu fríðara en engi
önnur mannkind á Norðrlöndum, því at allt foreldri
Álfhildar, móður hans, ok allr ættbálkr var kominn frá
Álfi gamla. Þat váru þá kallaðar Álfa ættir. Af honum
tóku nöfn þær tvær meginár, er elfr heitir hvártveggi
síðan. Önnur skildi ríki hans af Gautlandi, var sú fyrir
því kölluð Gautelfr, en önnur fell at því landi, er nú
heitir Raumaríki, ok heitir sú Raumelfr. Ragnarr var
líkr feðr sínum ok föðurfrændum á vöxt, sem verit hafði
Haraldr konungr hilditönn eða Ívarr víðfaðmi. Ok er
Hringr konungr tók at eldast ok þungfærast, tók at
minnkast ríki hans, ok tók mest af því, er first honum
var. Sá konungr er nefndr Aðalbrikt, er kominn var af
ætt Ellu konungs, þess er drepit hafði Hálfdan ylfingr,
ok lagði undir sik þann hluta Englands, er Norðimbraland
heitir; þann hlut átti Hringr konungr ok áðr
Haraldr konungr. Aðalbrikt konungr réð því ríki langar
stundir. Synir hans hétu Áma ok Ella, er konungar
váru í Norðimbralandi eptir föður sinn.
Þá er Sigurðr hringr var gamall, var þat á einu
hausti, er hann hafði riðit um ríki sitt, Gautland vestra,
at dæma mönnum landslög, ok þá kómu í móti honum
Gandálfs synir, mágar hans, ok báðu, at hann mundi
<pb n="134"/>

veita þeim lið at ríða á hendr þeim konungi, er Eysteinn
hét, er því ríki réð, er þá hétu Vestmarar, en nú heitir
Vestfold. Þá váru höfð blót í Skíringssal, er til var sótt
um alla Víkina..........
</p></div>


</div></body></text>
</TEI>
