<?xml version="1.0"?>
<?xml-model href="http://www.stoa.org/epidoc/schema/latest/tei-epidoc.rng" schematypens="http://relaxng.org/ns/structure/1.0"?>
<TEI xmlns="http://www.tei-c.org/ns/1.0">
 <teiHeader>
  <fileDesc>
   <titleStmt>
    <title>Bósa saga ok Herrauðs</title>
    <editor>Guðni Jónsson and Bjarni Vilhjálmsson</editor>
    <respStmt>
     <resp> Prepared under the supervision of: </resp>
     <name>Dr. Zoe Borovsky, server.fhp.uoregon.edu/norse/ </name>
    </respStmt>
   </titleStmt>
   <publicationStmt>
    <publisher>Trustees of Tufts University</publisher>
    <pubPlace>Medford, MA</pubPlace>
    <authority>Perseus Project</authority>
   </publicationStmt>
   <sourceDesc>
    <biblStruct>
     <monogr>
      <title>Bósa saga ok Herrauðs</title>
      <editor>Guðni Jónsson and Bjarni Vilhjálmsson</editor>
      <imprint>
       <pubPlace>Reykjavík</pubPlace>
       <publisher>Bókaútgáfan Forni</publisher>
       <date>1943-1944</date>
      </imprint>
     </monogr>
    </biblStruct>
   </sourceDesc>
  </fileDesc>

  <encodingDesc>
   <refsDecl>
    <refState unit="chapter" n="chunk"/>
   </refsDecl>
  </encodingDesc>

  <profileDesc>
   <langUsage>
    <language ident="non">Old Norse</language>
   </langUsage>
  </profileDesc>
  <revisionDesc>
   <!--
<change><date>12/10/04</date>
<respStmt><resp> Prepared under the supervision of: </resp><name>BDK</name><name>ed.</name></respStmt>
<item>
$Log: Bosa_non.xml,v $
Revision 1.1  2009-12-09 18:06:29  rsingh04
moved more xml files around based on copyright status

Revision 1.1  2004/12/13 20:17:24  mimno
TEIzed sagas

</item>
</change>
-->
   <change when="2014-11-13" who="Stella Dee">converted to EpiDoc</change>
  </revisionDesc>
 </teiHeader>
 <text xml:lang="non">
  <body>
   <div type="edition">


    <div type="textpart" subtype="chapter" n="1">
     <p>
      <pb n="465"/> HRINGR hefir konungr heitit, er réð fyrir Eystra-Gautlandi. Hann var sonr Gauta
      konungs, sonar Óðins, er konungr var í Svíþjóð ok kominn var utan af Asíam ok frægastar
      konungaættir eru frá komnar hér á Norðrlöndum. Þessi konungr, Hringr, var bróðir Gautreks ins
      milda at faðerni, en móðerni átti hann göfugt. Hringr konungr átti Sylgju, dóttur Sæfara jarls
      af Smálöndum; hún var fríð kona ok vel skapi farin. Bræðr hennar váru þeir Dagfari ok
      Náttfari. Þeir váru hirðmenn Haralds konungs hilditannar, er þá réð fyrir Danmörk ok mestum
      hluta Norðrlanda. Þau áttu einn son, er Herrauðr hét. Hann var mikill vexti ok fríðr sýnum,
      sterkr at afli ok vel at íþróttum búinn, svá at fáir menn máttu við hann jafnast. Hann var
      vinsæll af öllum mönnum, en ekki hafði hann mikit ástríki af feðr sínum, ok olli þat því, at
      konungr átti <pb n="466"/> annan son frilluborinn, ok unni hann honum meira. Sá er nefndr
      Sjóðr. Konungr átti hann í æsku sinni, ok var hann nú fulltíða maðr. Konungr fekk honum lén
      mikit, ok var hann ráðgjafi konungs ok tók saman skatta hans, leiðangr ok landskyldir, ok var
      hann fyrir öllum inntektum ok útlátum, ok þótti flestum hann frekr í útheimtunum, en fastr í
      lyktum ok launum, en hollr var hann konungi ok vildi hans jafnan fullastan, ok hófst af því sá
      málsháttr af hans nafni, at sá er öðrum kallaðr sjóðfelldr, er honum sér mesta hagsmuni ok
      geymir bezt eptir. Sjóðr samdi til þess punga þá, er síðan váru kallaðir fésjóðar, at geyma í
      silfr þat, er tekit var í skuldir konungs. En þat, sem hann tók meira en til stóð, þá gerði
      hann þar at smápunga, ok kallaði hann þat slæg, ok umvendi hann því til kostnaðar, en
      landaurum var óbrigt. Ekki var Sjóðr þokkasæll af mönnum, en konungr unni honum mikit ok lét
      hann einn öllu ráða. </p>
    </div>

    <div type="textpart" subtype="chapter" n="2">
     <p> Maðr er nefndr Þvari ok var kallaðr Bryn-Þvari. Hann bjó skammt frá konungs atsetum. Hann
      hafði verit víkingr mikill inn fyrri hlut ævi sinnar, ok þá er hann var í víkingu, mætti hann
      skjaldmey einni, er Brynhildr hét. Hún var dóttir Agnars konungs ór Nóatúnum. Þau börðust, ok
      bárust sár á Brynhildi, þangat til at hún var óvíg. Tók Þvari hana þá til sín ok mikinn
      fjárhlut með henni. Hann lét græða hana at heilu, ok var hún síðan hnýtt ok bömluð, ok var hún
      því kölluð Brynhildr baga. Þvari gerði brúðlaup til hennar, ok sat hún á brúðbekk með hjálm ok
      brynju, en þó váru ástir þeira góðar. Lagði Þvari þá af hernað ok settist í bú, ok áttu tvá
      sonu, ok <pb n="467"/> hét Smiðr inn eldri; hann var eigi mikill maðr vexti, manna fríðastr
      sýnum ok slyngr við allar íþróttir ok svá hagr, at hann lagði á allt gerva hönd. Bósi hét
      annarr sonr þeira. Hann var mikill vexti ok sterkr at afli, dökklitaðr ok ekki mjök fríðr ok
      líkr móður sinni at skaplyndi ok sköpun, kátr var hann ok keskimáll ok þráfylginn því, sem
      hann tók upp, ok eigi mjök fyrirleitinn við hvern sem hann átti. Móðir hans unni honum mikit,
      ok var hann kenndr við hana ok kallaðr Bögu-Bósi. Hafði hann ok margar tiltekjur til þess bæði
      í orðum ok verkum, at honum var þetta sannnefni. Busla hét kerling. Hún hafði verit frilla
      Þvara karls. Hún fóstraði sonu hans. Hún kunni margt í töfrum. Smiðr var henni miklu
      eptirlátari, ok nam hann margt at henni. Hún bauð Bósa at kenna honum galdra, en Bósi sagðist
      eigi vilja, at þat væri skrifat í sögu hans, at hann ynni nokkurn hlut með sleitum, þann sem
      honum skyldi með karlmennsku telja. Mjök var nær um aldr þeira Herrauðar konungssonar ok
      karlssona, ok var vingott með þeim, ok var Bósi jafnan í konungsgarði, ok lögðu þeir Herrauðr
      lag sitt saman. Sjóðr vandaði um þat, at Herrauðr gaf Bósa klæði af sér, því at hans váru
      jafnan í sundr rifin. Bósi þótti ok harðleikinn, ef hann var at gamni með þeim, en engi þorði
      um at vanda fyrir Herrauð, því at hann mælti allt eptir Bósa. Nú beiddi Sjóðr, at hirðmenn
      skyldi lemja hann ór leik. </p>
    </div>

    <div type="textpart" subtype="chapter" n="3">
     <p> Þat var nú eitthvert sinn, at hirðin hafði soppleik, ok léku menn með kappi miklu, ok gerðu
      þeir nú leik til Bósa, en hann tók hart í móti, ok gekk hönd ór liði á einum konungsmanni. <pb
       n="468"/> Annan dag braut hann fót í öðrum. Inn þriðja dag veittust at honum tveir menn, en
      margir óþægðu honum. Sló hann þá augat ór einum með soppinum, en annan felldi hann, ok
      brotnaði hann á háls. Hlupu þeir þá til vápna ok vildu drepa Bósa, en Herrauðr stóð hjá honum
      með þá menn, sem hann gat fengit, ok var búit við sjálft, at þeir mundu berjast, áðr en
      konungr kom til. En fyrir tillögu Sjóðs gerði konungr Bósa útlægan, en Herrauðr kom honum
      undan, svá at honum varð eigi nát. Litlu síðar beiddi Herrauðr föður sinn at fá sér herskip ok
      röskva menn til fylgdar, því at hann létzt vilja ór landi ok afla sér meiri frægðar, ef þess
      verðr auðit. Konungr bar þat mál fyrir Sjóð, en hann kveðst ætla, at sneyðast mundi
      féhirzlurnar, áðr en Herrauðr er svá heiman gerr sem honum líkar. Konungr sagði, at þeir
      skyldu við þat leita, ok varð svá at vera sem konungr vildi, ok var nú búin ferð Herrauðar með
      miklum fékostnaði, ok var hann vandr at öllu, ok kom þeim bræðrum lítt saman. Hafði hann fimm
      skip ór landi, ok váru þau flest öll forn. Vaska menn hafði hann með sér ok mikit fé í gulli
      ok silfri, ok sigldi hann nú burt af Gautlandi ok suðr til Danmerkr. Einn dag í miklu veðri þá
      stóð maðr á bjargi ok beiddi fars. Herrauðr sagðist eigi gera sétr króka til hans, en segir
      far til reiðu, ef hann náir skipinu. Þessi maðr stökk af bjarginu ok kom niðr á sveifinni
      fyrir utan stýrit, ok var þat fimmtán álna langt hlaup. Þar þekktu menn Bósa. Herrauðr fagnar
      honum vel ok segir hann skyldu vera stafnbúa á skipi sínu. Þaðan sigldu þeir til Saxlands ok
      herjuðu, hvar sem þeir fóru. Þeim varð gott til fjár, ok fóru þeir svá fimm vetr. <pb n="469"
      />
     </p>
    </div>

    <div type="textpart" subtype="chapter" n="4">
     <p> Nú er þar til at taka heima í Gautlandi, þá er Herrauðr var í burt farinn, skoðaði Sjóðr
      féhirzlur föður síns. Váru þá tómar kistur allar ok svá töskur, ok varð honum opt it sama á
      munni: "Man ek þat," sagði hann, "at öðruvís var í þenna sjóð at líta." Síðan bjóst Sjóðr
      heiman at taka saman konungs skatta ok landskyldir, ok var hann þá frekr í flestum útheimtum.
      Hann kemr til Þvara karls ok beiddi þar leiðangrs sem annars staðar. Þvari sagðist frá eldr
      herferðum ok sagðist leiðangr eigi gera. Sjóðr sagði hann meira leiðangr eiga at gera en aðra
      menn ok kvað hann því ollat hafa, at Herrauðr fór ór landi, ok beiddi bóta fyrir þá menn, er
      Bósi hafði meitt. En Þvari sagði, at maðr ætti at ábyrgjast sik sjálfr, ef hann gengr til
      leiks, ok kvaðst eigi ausa út fé sínu fyrir slíkt, ok sló þá í deilu með þeim. Braut Sjóðr þá
      upp útibúr Þvara karls ok tók í burt tvær gullkistur ok mikit fé annat í vápnum ok klæðum, ok
      skildu þeir við svá búit. Fór Sjóðr heim ok hafði mikinn fjárhlut, ok sagði hann konungi frá
      ferðum sínum. Konungr kvat þat illa, er hann hafði rænt Þvara karl, ok kveðst ætla, at honum
      mundi þat illa gegna. Sjóðr kveðst eigi sakast um þat. Nú er at segja frá Herrauði ok Bósa, at
      þeir búast at sigla heim ór hernaði. Þá höfðu þeir frétt, at Sjóðr hafði rænt Þvara karl.
      Ætlaði Herrauðr þá at friða fyrir Bósa ok sætta hann við konung. Þeir fengu veðr svá mikil, at
      skip þeira skildust, ok týndust þau öll, sem Herrauðr hafði heiman haft, en hann komst með
      tvau skip í Elfarsker, en Bósa rak til Vindlands einskipa. Þar lá fyrir Sjóðr með tvau skip,
      nýkominn ór Austrvegi, ok hafði hann keypt konungi dýrgripi. En er Bósi vissi <pb n="470"/>
      þat, bað hann menn sína vápnast, ok lagði hann til fundar víð Sjóð ok spurði, hverju hann
      vildi bæta, er hann hafði rænt Þvara karl. Sjóðr kvað hann firna djarfan, er hann þorði slíkt
      at mæla, þar sem hann var áðr útlagi konungs, ok kvað honum vel yfir at láta, ef hann missti
      eigi meira. Þá tóku hvárirtveggju til vápna, ok sló í bardaga með þeim, ok lauk svá, at Bósi
      varð banamaðr Sjóðs. Gaf hann þá grið þeim, sem eptir váru, en tók at sér skipit ok allt þat,
      er á var. En er honum gaf byr, siglir hann undir Gautland ok fann þar Herrauð, fóstbróður
      sinn, ok sagði honum tíðendin, en Herrauðr sagði honum, at þat mundi eigi bæta um vinsældir
      hans við konung, -- "eða hví fórtu á minn fund, svá nærri mér sem þú hefir höggvit?" "Ek
      vissa," sagði Bósi, "at mér mundi eigi tjá at forðast þik, ef þú vildir illu til þín slá, en
      ek þóttumst þar allt traust eiga, sem þú vart." "Kalla má," segir Herrauðr, "at lítill
      mannskaði væri at Sjóð, þó at mér væri skyldr, ok mun ek fara á fund föður míns ok freista, ef
      ek gæti sætt ykkr." Bósi kvaðst eigi vænta mikils létta af konungi, en Herrauðr sagði, at eigi
      dygði ófreistat. Fór hann á fund föður síns ok gekk fyrir hann ok kvaddi hann virðuliga. Faðir
      hans tók honum fáliga, því at hann hafði frétt áðr sameign þeira Bósa ok Sjóðs. Herrauðr mælti
      til föður síns: "Þar er til bóta at sjá, sem þér eruð, við Bósa, félaga minn, því at hann
      hefir hent slys mikit. Hann hefir vegit Sjóð, son þinn, þó at sakir væri nokkurar til, ok
      viljum vér bjóða sættir ok fé svá mikit sem þú vilt sjálfr kjósa ok þar með várt fylgi ok
      hylli ok slíka þjónustu sem þér vilið hann krefja." Konungr svarar þá reiðuliga: "Mikit kapp
      leggr þú á, Herrauðr, at fylgja illmenni þessu, ok mundi mörgum þykkja þér betr standa at
      hefna bróður þíns ok várrar <pb n="471"/> svívirðu." Herrauðr svarar þá: "Lítill mannskaði var
      at Sjóð. Veit ek ok eigi, hvárt hann var minn bróðir eða eigi, þó at þú heldir mikit til hans,
      ok þykkir mér þú eigi virða mik mikils, at þú vilt eigi taka sættir fyrir mínar bænir, en ek
      þykkjumt þá bjóða betra mann í stað Sjóðs í þá þjónustu, sem hann hafði." Þá mælti konungr
      reiðr mjök: "Allt þitt formæli, sem þú veitir Bósa, skal mikit spilla til, ok þegar ek get
      honum nát, skal hann uppi hanga miklu hæra en menn viti dæmi til, at nokkurr þjófr hafi svá
      hátt hangit." Þá svarar Herrauðr reiðr mjök: "Þat munu margir mæla, at þér kunnið eigi sóma
      yðvarn at þiggja. Nú með því, at þú vilt mik einskis virða, þá máttu til þess ætla, at eitt
      skal yfir okkr Bósa ganga, ok skal ek svá verja hann sem sjálfan mik ok mér endist líf til ok
      karlmennska, ok munu þat þó margir mæla, at nógu dýrt muni þá keyptr einn ambáttarsonr, ef þér
      gefið oss við." Snýr Herrauðr þá í burt reiðr mjök ok létti eigi fyrr en hann fann Bósa ok
      sagði honum, hversu þeir feðgar höfðu skilit. </p>
    </div>

    <div type="textpart" subtype="chapter" n="5">
     <p> Hringr konungr lætr nú blása saman liði sínu ok ferr til móts við þá fóstbræðr, ok sló þar
      þegar í bardaga með þeim ok hafði konungr lið hálfu meira eða þrjú slík. Þeir Herrauðr ok Bósi
      gengu vel fram ok drápu margan mann, en þó urðu þeir ofrliði bornir ok váru teknir ok settir í
      fjötra ok kastat í myrkvastofu, en konungr var svá reiðr, at hann vildi þegar láta drepa þá,
      en Herrauðr var svá vinsæll, at allir mæltu hann undan, ok var þá fyrst skipt herfangi ok
      grafnir inir dauðu. Váru margir menn á dagþingan við konung, at hann <pb n="472"/> skyldi taka
      sættir af Herrauð, ok var hann leiddr fyrir konung. Konungr bauð honum grið, ok lögðu margir
      þar vel til, en Herrauðr segist eigi grið vilja þiggja, nema Bósi hafi bæði lífs grið ok lima,
      en konungr sagði þess enga ván. Herrauðr sagðist þess manns bani skyldu verða, sem réði
      lífláti Bósa, ok eigi konungi hlífa heldr en öðrum. Konungr segir þá, at þat færi eigi illa,
      at sá hefði brek, er beiðist. Var konungr þá svá reiðr, at eigi mátti orðum við hann koma, ok
      bað leiða Herrauð aptr í myrkvastofuna ok skyldi þá báða drepa um morguninn, því at konungr
      vildi eigi annat, ok þótti nú flestum óvænliga horfa. Þetta kveld kom Busla kerling at máli
      við Þvara karl ok spurði, hvárt hann ætlaði ekki at bjóða fé fyrir son sinn, en hann sagðist
      eigi vilja ausa út fé sínu ok sagðist vita, at hann gæti eigi keypt þeim manni líf, sem deyja
      skyldi ok feigr væri, ok spurði, hvar nú væri komit töfrum hennar, at hún veitti eigi Bósa
      nokkut lið, en hún sagði sér eigi mega göngumannligar fara en honum. Þetta kveld it sama kom
      Busla í þat herbergi, sem Hringr konungr svaf í, ok hóf upp bæn þá, er síðan er kölluð
      Buslubæn, ok hefir hún víðfræg orðit síðan, ok eru þar í mörg orð ok ill, þau sem kristnum
      mönnum er þarfleysa í munni at hafa, en þó er þetta upphaf á henni: <lg>
       <l>"Hér liggr Hringr konungr,</l>
       <l>hilmir Gauta,</l>
       <l>einráðastr</l>
       <l>allra manna;</l>
       <l>ætlar þú son þinn</l>
       <l>sjálfr at myrða,</l>
       <l>Þau munu fádæmi</l>
       <l>fréttast víða.</l>
       <l>Heyr þú bæn Buslu,</l>
       <l>brátt mun hún sungin,</l>
       <l>svá at heyrast skal</l>
       <l>um heim allan,</l>
       <l>ok óþörf öllum,</l>
       <l>þeim sem á heyra,</l>
       <l>en þeim þó fjándligust,</l>
       <l>sem ek vil fortala.</l>
       <pb n="473"/>

       <l>Villist vættir,</l>
       <l>verði ódæmi,</l>
       <l>hristist hamrar,</l>
       <l>heimr sturlist,</l>
       <l>versni veðrátta,</l>
       <l>verði ódæmi,</l>
       <l>nema þú, Hringr konungr,</l>
       <l>Herrauð friðir</l>
       <l>ok honum Bósa</l>
       <l>bjargir veitir.</l>
       <l>Svá skal ek þjarma</l>
       <l>þér at brjósti,</l>
       <l>at hjarta þitt</l>
       <l>höggormar gnagi,</l>
       <l>en eyru þín</l>
       <l>aldregi heyri</l>
       <l>ok augu þín</l>
       <l>úthverf snúist,</l>
       <l>nema þú Bósa</l>
       <l>björg of veitir</l>
       <l>ok honum Herrauð</l>
       <l>heipt upp gefir.</l>
       <l>Ef þú siglir,</l>
       <l>slitni reiði,</l>
       <l>en af stýri</l>
       <l>stökkvi krókar,</l>
       <l>rifni reflar,</l>
       <l>reki segl ofan,</l>
       <l>en aktaumar</l>
       <l>allir slitni,</l>
       <l>nema þú Herrauð</l>
       <l>heipt upp gefir</l>
       <l>ok svá Bósa</l>
       <l>biðir til sátta.</l>
       <l>Ef þú ríðr,</l>
       <l>raskist taumar,</l>
       <l>heltist hestar,</l>
       <l>en hrumist klárar,</l>
       <l>en götur allar</l>
       <l>ok gagnstígar</l>
       <l>troðist allar</l>
       <l>í tröllhendr fyrir þér,</l>
       <l>nema þú Bósa</l>
       <l>bjargir veitir</l>
       <l>ok Herrauð</l>
       <l>heipt upp gefir.</l>
       <l>Sé þér í hvílu</l>
       <l>sem í hálmeldi,</l>
       <l>en í hásæti</l>
       <l>sem á hafbáru;</l>
       <l>þó skal þér seinna</l>
       <l>sýnu verra,</l>
       <l>en ef þú vilt við meyjar</l>
       <l>manns gaman hafa,</l>
       <l>villist þú þá vegarins;</l>
       <l>eða viltu þulu lengri?"</l>
      </lg> Þá svarar konungr: "Þegi þú, vánd vættr, ok vert í burtu, elligar mun ek láta meiða þik
      fyrir forbænir þínar." "Svá höfum vit nú fundizt," segir Busla, "at vit munum eigi skilja,
      fyrr en ek hefi minn vilja." Konungr vildi þá upp standa, ok var hann þá fastr við sængina, en
      smásveinar vöknuðu eigi. Busla lét þá frammi annan þriðjung bænarinnar, ok mun ek láta þat um
      líða at skrifa hann, því at þat er öllum þarfleysa at hafa <pb n="474"/> hann eptir, en þó má
      svá sízt eptir hafa hann, at hann sé eigi skrifaðr. En þó er þetta þar upphaf á: <lg>
       <l>"Tröll ok álfar</l>
       <l>ok töfrnornir,</l>
       <l>búar, bergrisar</l>
       <l>brenni þínar hallir,</l>
       <l>hati þik hrímþursar,</l>
       <l>hestar streði þik,</l>
       <l>stráin stangi þik,</l>
       <l>en stormar æri þik,</l>
       <l>ok vei verði þér,</l>
       <l>nema þú vilja minn gerir."</l>
      </lg> En er sú þula var úti, mælti konungr til hennar: "Fyrr en þú illmælir mér lengr, þá mun
      ek gefa Herrauði líf, en Bósi fari ór landi ok sé dræpr, nær ek get hann áhent." "Þá skal taka
      þér fram betr," segir Busla. Hóf hún þá upp þat vers, er Syrpuvers er kallat ok mestr galdr er
      í fólginn ok eigi er lofat at kveða eptir dagsetr, ok er þetta þar í nærri endanum: <lg>
       <l>"Komi hér seggir sex,</l>
       <l>seg þú mér nöfn þeira</l>
       <l>öll óbundin,</l>
       <l>ek mun þér sýna:</l>
       <l>getr þú eigi ráðit,</l>
       <l>svá at mér rétt þykki,</l>
       <l>þá skulu þik hundar</l>
       <l>í hel gnaga,</l>
       <l>en sál þín</l>
       <l>sökkvi í víti."</l>
      </lg> Ráð nú þessi nöfn, svá at rétt sé, elligar hríni allt þat á þér, sem ek hefi verst
      beðit, nema þú gerir minn vilja." En er Busla hafði úti bænina, vissi konungr varla, hverju
      hann vildi svara fyrir fortölum hennar. "Hverr er nú þinn vili?" segir konungr. "Sentu þá
      forsending," segir <pb n="475"/> kerling, "þá sem tvísýni er á, hversu þeim gengr, ok ábyrgist
      þeir sik sjálfir." Konungr bað hana þá í burt fara, en hún vildi þat eigi, fyrr en konungr sór
      henni trúnaðareið, at hann skyldi halda þat, sem hann hafði henni lofat, en þá skyldi Buslubæn
      ekki á honum hrína. Hvarf kerling þá í burtu. </p>
    </div>

    <div type="textpart" subtype="chapter" n="6">
     <p> At morgni dags er konungr snemma uppi ok lét blása til þings, ok váru þeir þangat leiddir
      Herrauðr ok Bósi. Konungr spyrr þá ráðgjafa sína, hvat við þá skyldi gera, en flestir báðu
      hann vægja við Herrauð. Þá mælti konungr til hans: "Lítils viltu virða mik," segir hann, "en
      nú vil ek gera þat fyrir bæn vina minna, at Bósi skal hafa lífs grið ok lima, ok skal hann
      fara ór landi ok koma eigi aptr, fyrr en hann fær mér þat gammsegg, at skrifat er allt með
      gullstöfum utan, ok erum vit þá sáttir, en elligar skal hann heita hvers manns níðingr. En
      Herrauðr fari hvárt, er hann vill, at fylgja Bósa, eða geri hvert ráð fyrir sér, sem hann
      vill, því at eigi munum vit samvistum saman vera at svá búnu." Váru þeir þá leystir báðir, ok
      fóru þeir þá til Þvara karls ok váru hjá honum um vetrinn. En er váraði, bjuggu þeir ferð sína
      ór landi ok höfðu eitt skip ok á fjóra menn ok tuttugu, ok fóru þeir mjök at tilvísan Buslu,
      ok heldu þeir í Austrveg ok kómu undir Bjarmaland ok lögðu undir einn eyðiskóg. </p>
    </div>

    <div type="textpart" subtype="chapter" n="7">
     <p> Hárekr hét sá konungr, er þar réð þá fyrir. Hann var kvángaðr ok átti tvá sonu. Hét annarr
      Hrærekr, en annarr <pb n="476"/> Siggeirr. Þeir váru kappar miklir ok hirðmenn Goðmundar
      konungs á Glæsisvöllum ok landvarnarmenn hans. Dóttir konungs hét Edda. Hún var fríð sýnum ok
      um flesta hluti vel kunnandi. Nú er at segja frá þeim fóstbræðrum, at þeir váru komnir undir
      Bjarmaland ok þann skóg, er Vínuskógr heitir. Þeir reistu tjald á landi mjök fjarri
      mannavegum. Um morguninn sagði Bósi mönnum sínum, at þeir Herrauðr mundu ganga á land ok kanna
      skóginn ok vita, hvers þeir yrði vísir. "En þér skuluð bíða okkar hér mánuð, en ef vit komum
      þá eigi aptr, þá skuluð þér sigla, hvert sem þér vilið." Mönnum þeira þótti mikit fyrir þessu,
      en þó varð svá at vera sem þeir vildu. Síðan ganga þeir fóstbræðr á skóginn ok höfðu þat eitt
      til matar, sem þeir skutu, dýr ok fugla, en stundum höfðu þeir ekki nema ber ok safa. Skógrinn
      ónýtti mjök klæði þeira. Einn dag kómu þeir at húsabæ einum. Þar stóð karl úti ok klauf skíð.
      Hann heilsar þeim ok spyrr þá at nafni. Þeir sögðu til it sanna ok spurðu, hvat karl hét, en
      hann kveðst heita Hóketill. Hann sagði þeim til reiðu nætrgreiða, ef þeir vildu, en þeir þágu
      þat. Karl fylgir þeim til stofu, ok var þar fámennt. Húsfreyja var við aldr. Dóttur áttu þau
      væna, ok dró hún klæði af gestum, ok váru þeim fengin þurr klæði. Síðan váru handlaugar fram
      látnar, ok var þeim reist borð ok gefit gott öl at drekka, ok skenkti bóndadóttir. Bósi leit
      opt hýrliga til hennar ok sté fæti sínum á rist henni, ok þetta bragð lék hún honum. Um
      kveldit var þeim fylgt at sofa með góðum umbúningi. Bóndi lá í lokrekkju, en bóndadóttir í
      miðjum skála, en þeim fóstbræðrum var skipat í stafnsæng við dyrr utar. En er fólk var sofnat,
      stóð Bósi upp ok gekk til sængr bóndadóttur <pb n="477"/> ok lypti klæðum af henni. Hún spyrr,
      hverr þar væri. Bósi sagði til sín. "Hví ferr þú hingat?" sagði hún. "Því, at mér var eigi
      hægt þar, sem um mik var búit," ok kveðst því vilja undir klæðin hjá henni. "Hvat viltu hér
      gera?" sagði hún. "Ek vil herða jarl minn hjá þér," segir Bögu-Bósi. "Hvat jarli er þat?"
      sagði hún. "Hann er ungr ok hefir aldri í aflinn komit fyrri, en ungan skal jarlinn herða."
      Hann gaf henni fingrgull ok fór í sængina hjá henni. Hún spyrr nú, hvar jarlinn er. Hann bað
      hana taka milli fóta sér, en hún kippti hendini ok bað ófagnað eiga jarl hans ok spurði, hví
      hann bæri með sér óvæni þetta, svá hart sem tré. Hann kvað hann mýkjast í myrkholunni. Hún bað
      hann fara með sem hann vildi. Hann setr nú jarlinn á millum fóta henni. Var þar gata eigi mjök
      rúm, en þó kom hann fram ferðinni. Lágu þau nú um stund, sem þeim líkar, áðr en bóndadóttir
      spyrr, hvárt jarlinum mundi hafa tekizt herzlan. En hann spyrr, hvárt hún vill herða optar, en
      hún kvað sér þat vel líka, ef honum þykkir þurfa. Greinir þá ekki, hversu opt at þau léku sér
      á þeiri nótt, en hins getr, at Bósi spyrr, hvárt hún vissi ekki til, -- "hvert at leita skyldi
      at gammseggi því, sem vit fóstbræðr erum eptir sendir ok gullstöfum er ritat utan." Hún kvaðst
      eigi minna mundu launa honum gullit ok góða nætrskemmtan en segja honum þat, sem hann vill
      vita, -- "en hverr var þér svá reiðr, at þik vill feigan ok senda þik forsending?" "Eigi gengr
      illt til alls, ok verðr engi frægr af engu," segir hann, "eru þeir ok margir hlutir, at opt
      snúast til gæfu, þó at háskasamliga sé stofnaðir." <pb n="478"/>
     </p>
    </div>

    <div type="textpart" subtype="chapter" n="8">
     <p> "Hér í skógi þessum stendr hof mikit. Þat á Hárekr konungr, er hér ræðr fyrir Bjarmalandi.
      Þar er göfgat goð þat, er Jómali heitir. Þar er gull mikit ok gersemar. Fyrir því hofi ræðr
      móðir konungs, er Kolfrosta heitir. Hún er mögnuð af blótskap, svá at henni kemr engi hlutr á
      óvart. Hún veit þat fyrir með konstrum sínum, at hún á eigi at lifa út allan þenna mánuð, ok
      því fór hún hamfari austr á Glæsisvöllu ok nam í burt Hleiði, systur Goðmundar konungs, ok
      ætlar, at hún skuli vera hofgyðja eptir sik. En þat er þó skaði mikill, því at hún er allra
      meyja fríðust ok kurteisust, ok væri betr, at þat færist undan." "Hvat er til vandhæfa í
      hofinu?" sagði Bósi. "Gammr er þar," sagði hún, "svá bölvaðr ok grimmr, at hann drepr allt
      þat, er fyrir verðr hans ódæmum. Hann horfir beint í móti dyrum ok þekkir hvat, er inn kemr,
      ok er því engu lífs at vænta, sem verðr fyrir hans klóagangi eða eitri. Þræll einn er í
      hofinu; hann vaktar mat gyðjunni. Tvævetra kvígu þarf hún í mál. Undir þessum gammi er egg
      þat, sem þú ert eptir sendr. Griðungr einn er í hofinu, trylldr ok blótaðr. Hann er bundinn
      með járnviðjum. Hann skal skjóta kvíguna, ok blandast þá ólyfjan við hana, ok tryllast þeir
      allir, sem af eta. Hana skal matgera fyrir Hleiði konungs systur, ok verðr hún þá líka tröll,
      sem hofgyðjan var áðr. Nú þykkir mér óvænt um, að þú munir sigra óvætti þessa, við svá mikinn
      tröllskap sem um er at eiga." Bósi þakkar henni nú sögu sína ok gerði henni góðan danganda í
      skemmtanarlaun, ok fór þá báðum vel, ok sváfu þau nú allt til dags. En at morgni fór hann til
      Herrauðar ok sagði <pb n="479"/> honum, hvat hann hafði frétt, ok dvöldust þeir þar þrjár
      nætr, ok sagði bóndadóttir þeim, hvat þeir skyldu stefna til hofsins, ok bað hún vel fyrir
      þeim at skilnaði. Fara þeir nú leið sína. Ok einn morgin snemma sá þeir, hvar maðr fór mikill
      vexti í grám kufli. Hann leiddi með sér naut. Þeir þóttust vita, at þat mundi vera þrællinn,
      ok stilltu þeir þeir nú at honum. Bósi sló hann kylfuhögg svá stórt, at þat var hans bani.
      Síðan drápu þeir kvíguna ok flógu af henni belg ok stöppuðu upp með mosa ok lyng. Herrauðr fór
      í kufl þrælsins ok leiddi eptir sér kvígubelginn, en Bósi steypti kápu sinni yfir þrælinn ok
      bar hann á baki sér, þangað til at þeir sá hofit. Þá tók Bósi spjót sitt ok rak í rass þrælnum
      ok neðan eptir honum endilöngum, svá at oddrinn kom út við herðarnar. Ganga þeir nú at hofinu.
      Herrauðr gekk inn í hofit í búningi þrælsins. Hofgyðjan var þá í svefni. Hann leiðir kvíguna á
      básinn, en leysir griðunginn. Hann hljóp upp á kvíguna. Mosabelgrinn varð léttr fyrir, ok rak
      griddi höfuðit út á múrinn ok braut af sér bæði hornin. Herrauðr greip þá í bæði eyrun á honum
      ok í granirnar ok snaraði hann svá ór hálsliðinum. Þá vaknaði gýgrin ok hljóp á fætr. Í þessu
      kom Bósi inn í hofit ok bar þrælinn uppi yfir höfði sér á spjótinu. Gammrinn brá nú við skjótt
      ok steypti sér ofan ór hreiðrinu ok vildi gleypa þann, sem inn var kominn. Svalg hann nú
      þrælinn ofan at mitti. Bósi þrýsti þá spjótinu, svá at þat gekk upp í háls gamminum, þar til
      at stóð í hjartanu. Gammrinn setti nú klærnar í þjóin á þrælsskrokkinum ok setti vænghnúfana
      við eyrat á Bósa, svá at hann fell í óvit. Fell gammrinn þá ok ofan á hann, ok váru hans
      fjörbrot ógurliga mikil. Herrauðr réðst á móti hofgyðjunni, ok var þeira <pb n="480"/> atgangr
      inn harðasti, ok hafði kerling illa skornar negl, ok reif hún hold hans niðr at beini. Þau
      bárust þangat at, sem Bósi var fallinn, ok var þar blóðugt mjök. Kerlingu varð hált í
      gammsblóðinu, ok fell hún á bak aptr, ok váru þá sviptingar miklar með þeim, svá at ýmsi váru
      undir. Bósi raknaði þá við ok greip höfuð griðungsins ok rak á nasir gýginni. Herrauðr sleit
      þá af henni höndina í axlarliðinum. Tók henni þá at dafna leikrinn, en í fjörbrotum hennar
      varð landskjálfti mikill. Þeir gengu nú um hofit ok rannsökuðu þat. Í hreiðri gammsins fundu
      þeir eggit, ok var þat allt með gullstöfum ritat. Þar fundu þeir gull svá mikit, at þeir höfðu
      nóg at bera. Þeir kómu at stalla þeim, sem Jómali sat á. Af honum tóku þeir gullkórónu, setta
      með tólf gimsteinum, ok men þat, sem kostaði þrjú hundruð marka gulls, ok ór knjám honum tóku
      þeir silfrbolla svá stóran, at engir fjórir menn mundu af drekka. Hann var fullr af
      rauðagulli. En pell þat, sem tjaldat var um Jómalann, var meira vert en þrír farmar af
      drómundi þeim, er ríkastr skríðr um Grikklandshaf. Þetta tóku þeir allt til sín. Þeir fundu
      afstúku eina í hofinu, ok var hún komin mjök leyniliga. Þar var fyrir steinhurð sterkliga
      læst, ok váru þeir at allan daginn at brjóta hana upp, áðr en þeir kómust inn. Þeir sá þar
      konu sitja á stóli. Eigi höfðu þeir aðra vænni sét. Hár hennar var bundit við stólbrúðir; þat
      var fagrt sem hálmr barinn eða gull teint. Járnfestr var um hana miðja vandliga læst at henni.
      Hún var grátin mjök. En er hún sá mennina, spurði hún, hvat olli ókyrrleika þeim, "er verit
      hefir í morgin, eða hví þykkir ykkr líf ykkart svá illt, at þit fýsizt hingat í trölla hendr,
      því at þeir, sem hér ráða <pb n="481"/> fyrir, munu þegar drepa ykkr, er þit sjáizt hér?" En
      þeir sögðu, at mörgu svaraði frestin. Þeir spurðu at, hvat hún hét ok hví hún væri þar svá
      harðliga haldin. Hún sagðist Hleiðr heita ok vera systir Goðmundar konungs austr á
      Glæsisvöllum. "En tröllkona sú, sem hér ræðr fyrir, sótti mik þangat með fjölkynngi ok ætlar,
      at ek skuli ganga fyrir blótum í hofinu ok vera hér abbadís, þá hún er dauð, en ek vilda fyrr
      vera brennd." "Góð mundir þú vera þeim manni," segir Herrauðr, "er þik frelsaði heðan." Hún
      segist vita þat mundi engi gert geta. Herrauðr mælti: "Viltu eiga mik, ef ek kem þér heðan?"
      "Engan veit ek svá leiðan mennskan mann," segir hún, "at ek mundi eigi heldr vilja eiga en at
      vera blótuð hér í hofinu, eða hvert er nafn þitt." "Herrauðr heiti ek," segir hann, "sonr
      Hrings konung af Eystra-Gautlandi, en eigi þarft þú at óttast hofgyðjuna, því at vit Bósi
      höfum sungit yfir hausamótum hennar, en til þess máttu ætla, at ek þykkjumst sæmda af þér
      verðr, ef ek leysi þik heðan." "Ekki hefi ek meira í veð at setja en sjálfa mik," segir hún,
      "ef þat er vili frænda minna." "Eigi mun ek til þeira giftingar leita," segir Herrauðr, "ok
      vil ek hér engan undandrátt í hafa, því at ek þykkjumst í engu þér varboðinn ok skal leysa þik
      sem áðr." "Eigi veit ek þann mann," segir hún, "at ek vil heldr eiga en þik, af þeim, sem ek
      hefi sét." Þeir leysa hana nú. Herrauðr spyrr, hvárt hún vill heldr fara heim með þeim ok geri
      hann brúðlaup til hennar eða senda hana austr til bróður síns ok sjái hún hann aldri síðan. En
      hún kjöri at fara með honum, ok lofaði hvárt öðru trú sinni. Eptir þat báru þeir út gull ok
      gersemar ór hofinu, en síðan lögðu þeir eld í hofit ok brenndu upp at <pb n="482"/> ösku, svá
      at enga örmul sá nema öskuna, ok fóru síðan burt með þat, sem þeir höfðu fengit, ok léttu eigi
      fyrr en þeir kómu til Hóketils karls ok dvöldust þar eigi lengi ok gáfu honum fé mikit ok báru
      á mörgum hestum gull ok gersemar til skips, ok urðu menn þeira þeim fegnir. </p>
    </div>

    <div type="textpart" subtype="chapter" n="9">
     <p> Þessu næst sigldu þeir burt af Bjarmalandi, sem byr gaf, ok er þá eigi getit um ferð þeira,
      fyrr en þeir kómu heim í Gautland, ok höfðu þeir þá tvá vetr í burt verit. Þeir gengu nú fyrir
      konung, ok færði Bósi honum eggit, ok var þá brotin rauf á skurninu, ok váru þar í tíu merkr
      gulls, ok hafði konungr skurnit fyrir borðker. Bósi gaf konungi þat kerit, er hann tók af
      Jómalanum, ok váru þeir nú sáttir. Í þenna tíma kómu þeir til hirðar konungs Dagfari ok
      Náttfari, bræðr drottningar, ok váru þeir sendir af Haraldi konungi hilditönn í liðsbón, því
      at þá var settr tími til bardagans á Brávöllum, er mestr hefir verit á Norðrlöndum, sem segir
      í sögu Sigurðar hrings, föður Ragnars loðbrókar. Hringr konungr bað Herrauð fara fyrir sik, en
      kveðst skyldu geyma brúðar hans á meðan, ok skyldu þeir þá vera sáttir um allt þat, sem þeira
      hafði í millum farit. Herrauðr gerði nú sem hans faðir beiddi, ok fóru þeir Bósi með þeim
      bræðrum með fimm hundruð manna ok fundu Harald konung. Í þessi orrostu fell Haraldr konungr ok
      með honum fimmtán konungar annars hundraðs, sem segir í sögu hans, ok margir aðrir kappar,
      þeir sem konungum váru meiri. Þar fellu þeir Dagfari ok Náttfari, en þeir Herrauðr <pb n="483"
      /> ok Bósi urðu báðir sárir ok kómust þó báðir ór bardaganum. Þá höfðu orðit þau umskipti í
      Gautlandi, sem síðar mun sagt verða, meðan þeir váru á burtu. </p>
    </div>

    <div type="textpart" subtype="chapter" n="10">
     <p> Nú af því, at eigi má í senn segja meir en eitt, þá verðr nú þat at skýra, sem fyrr hefir
      til borit í sögunni, ok er þar nú til at taka fyrst, at Hleiðr, systir Goðmundar konungs,
      hvarf í burt af Glæsisvöllum. Ok sem konungr saknar hennar, lætr hann leita hennar bæði á sjó
      ok landi, ok kunni hana engi upp at frétta. Þeir bræðr váru þá með konungi, Hrærekr ok
      Siggeirr. Konungr bað Siggeir bindast fyrir um eptirleit Hleiðar ok vinna þat til eiginorðs
      við hana. Siggeirr kvaðst ætla, at þat mundi eigi auðvelt at finna hana, ef hofgyðjan á
      Bjarmalandi vissi ekki til hennar. Þeir bjuggust nú ór landi ok höfðu fimm skip ok fóru til
      Bjarmalands ok fundu Hárek konung ok sögðu honum sín erendi, en hann bað þá fara til hofsins
      ok kvað eigi mundu laust fyrir liggja, ef Jómali eða gyðjan vissu ekki til hennar. Þeir fóru
      nú til hofsins ok fundu þar öskudyngjuna, ok sást engi örmul neins þess, er þar átti at vera.
      Fóru þeir nú um skóginn ok kómu til byggða Hóketils karls ok fréttu eptir, hvárt þau vissu
      ekki til, hverr hofinu hefði grandat. En karl kvaðst þat eigi vita, en hann sagði þó, at tveir
      gauzkir menn hefði legit undir Vínuskógi mjök lengi, ok hét annarr Herrauðr, en annarr
      Bögu-Bósi, ok kvað hann þá sér þykkja líkasta til at hafa gert slíkt stórræði. En bóndadóttir
      sagðist hafa fundit þá á veginum, þá þeir fóru til skips, ok þeir höfðu með sér Hleiði, systur
      Goðmundar <pb n="484"/> konungs af Glæsisvöllum, ok sögðu hennar til sín leita mega, ef
      nokkurr vildi hana finna. Ok sem þeir urðu þessa vísir, sögðu þeir þetta konungi, ok söfnuðu
      þeir nú liði um allt Bjarmaland ok fengu þar þrjú skip ok tuttugu ok sigldu síðan til
      Gautlands ok kómu þar þann tíma, sem þeir fóstbræðr váru í bardaganum á Brávöllum, ok var
      Hringr konungr fámennr heima, ok buðu þeir honum þegar bardaga eða gefa upp meyna. Konungr
      kjöri heldr at berjast, ok urðu þar skjót umskipti. Fell þar Hringr konungr ok mestr hluti
      liðs hans. Tóku þeir nú meyna, en ræntu fé öllu ok fóru í burt síðan ok léttu eigi, fyrr en
      þeir kómu heim á Glæsisvöllu, ok varð Goðmundr konungr feginn systur sinni ok þakkaði þeim vel
      fyrir ferðina, ok þótti hún orðin in frægasta. Siggeirr biðr nú Hleiðar, en hún var treg til
      þess ok kvað þat makligt, at sá nyti sín, er hana frelsaði ór tröllahöndum. Konungr kvað
      Siggeir vel hafa til hennar unnit ok segist eiga at ráða gifting hennar, -- "ok skal eigi
      útlendum höfðingjum gagnast at eiga þik, ef þú vilt eigi várum ráðum hlíta," ok varð nú svá at
      vera sem konungr vildi. Ok látum þá nú búast við brúðlaupi sínu, því at þeir hyggja nú gott
      til sín, en þat mætti verða, at beinaspjöll yrði á boðinu. </p>
    </div>

    <div type="textpart" subtype="chapter" n="11">
     <p> Þar er nú til máls at taka, at þeir Herrauðr ok Bósi kómu heim í Gautland hálfum mánuði
      síðar en þeir Siggeirr sigldu í burt. Sakna þeir nú vinar í stað ok taka nú ráðagerðir sínar,
      ok sótti Bósi föður sinn at ráðum, en hann sagði, at þeir mundu verða of seinir, <pb n="485"/>
      ef þeir söfnuðu liði miklu, ok því sagði hann, at þeir mundu heldr ná konungsdóttur með
      djúpsettum ráðum ok snörum atburðum, ok var nú þetta ráðit, at þeir bjuggu eitt skip ok á þrjá
      tigi manna. Smiðr skyldi nú fara með þeim ok hafa alla forsögn um þeira ferð. Karl lagði þeim
      mörg ráð ok þau Busla. Sigldu þeir nú, þegar þeir váru búnir. Smiðr hafði byr ávallt, þá er
      hann stýrði, ok varð þeira ferð með meira flýti en líkendi mundi á þykkja, ok kómu þeir nú
      vánum bráðara austr á Glæsisvöllu ok lögðu skipi sínu undir einn eyðiskóg. Smiðr hafði
      hulinshjálm yfir skipi þeira. Þeir gengu á land upp Herrauðr ok Bósi. Þeir kómu at húsabæ
      litlum ok kyrfiligum. Þar bjó karl ok kerling. Þau áttu dóttur væna ok vel kunnandi. Bóndi
      bauð þeim nætrgreiða; þat þágu þeir. Þar váru góð hýbýli. Þeim var unninn góðr beini, ok váru
      tekin upp borð ok gefit mungát at drekka. Bóndi var fálátr ok óspurull. Bóndadóttir var þar
      mannúðigust, ok skenkti hún gestum. Bósi var glaðkátr ok gerði henni smáglingrur; hún gerði
      honum ok svá í móti. Um kveldit var þeim fylgt at sofa, en þegar at ljós var slokit, þá kom
      Bögu-Bósi þar, sem bóndadóttir lá, ok lypti klæði af henni. Hún spurði, hvat þar væri, en
      Bögu-Bósi sagði til sín. "Hvat viltu hingat?" sagði hún. "Ek vil brynna fola mínum í vínkeldu
      þinni," sagði hann. "Mun þat hægt vera, maðr minn?" sagði hún; "eigi er hann vanr þvílíkum
      brunnhúsum, sem ek hefi." "Ek skal leiða hann at fram," sagði hann, "ok hrinda honum á kaf, ef
      hann vill eigi öðruvísi drekka." "Hvar er folinn þinn, hjartavinrinn minn?" sagði hún. "Á
      millum fóta mér, ástin mín," kvað hann, "ok tak þú á honum ok þó kyrrt, því at hann er mjök
      styggr." Hún tók nú um göndulinn á honum ok strauk um ok mælti: "Þetta <pb n="486"/> er
      fimligr foli ok þó mjök rétt hálsaðr." "Ekki er vel komit fyrir hann höfðinu," sagði hann, "en
      hann kringir betr makkanum, þá hann hefir drukkit." "Sjá nú fyrir öllu," segir hún. "Ligg þú
      sem gleiðust," kvað hann, "ok haf sem kyrrast." Hann brynnir nú folanum heldr ótæpiliga, svá
      at hann var allr á kafi. Bóndadóttur varð mjök dátt við þetta, svá at hún gat varla talat.
      "Muntu ekki drekkja folanum?" sagði hún. "Svá skal hann hafa sem hann þolir mest," sagði hann,
      "því at hann er mér opt óstýrinn fyrir þat hann fær ekki at drekka sem hann beiðist." Hann er
      nú at, sem honum líkar, ok hvílist síðan. Bóndadóttir undrast nú, hvaðan væta sjá mun komin,
      sem hún hefir í klofinu, því at allr beðrinn lék í einu lauðri undir henni. Hún mælti: "Mun
      ekki þat mega vera, at folinn þinn hafi drukkit meira en honum hefir gott gert ok hafi hann
      ælt upp meira en hann hefir drukkit?" "Veldr honum nú eitthvat," kvað hann, "því at hann er
      svá linr sem lunga." "Hann mun vera ölsjúkr," sagði hún, "sem aðrir drykkjumenn." "Þat er
      víst," kvað hann. Þau skemmta sér nú sem þeim líkar, ok var bóndadóttir ýmist ofan á eða
      undir, ok sagðist hún aldri hafa riðit hæggengara fola en þessum. Ok eptir margan gamanleik
      spyrr hún, hvat manni hann sé, en hann segir til it sanna ok spurði á móti, hvat þar væri títt
      í landinu. Hún segir, at þat væri nú nýjast, at þeir bræðr Hrærekr ok Siggeirr höfðu nát
      Hleiði konungs systur, en drepit Hring konung í Gautlandi, -- "ok svá eru þeir nú frægir
      orðnir af för þessi, at engir þykkja nú þeim líkir í Austrvegi, ok hefir konungr gefit systur
      sína Siggeir, ok er þat þó á móti hennar vilja, ok á nú brúðlaupit at vera innan þriggja
      nátta. En þeir eru svá varir um sik, at þeir <pb n="487"/> hafa njósn á hverri götu ok í
      hverri höfn, ok má þeim ekki á óvart koma, en þeim þykkir aldri örvænt, nær þeir Herrauðr ok
      Bósi koma at vitja meyjarinnar. Konungr hefir látit gera sér höll svá mikla, at á henni eru
      hundrað dyra, ok er jafnt langt í millum allra; hundrað manns má rúmliga sitja í millum hverra
      dyra; tveir dyrverðir eru við hverjar dyrr, ok á þar engi inn at ganga, sá sem eigi er þekktr
      við einhverjar dyrrnar, en þann, sem við engar er þekktr, skal taka ok hafa í varðhaldi, þar
      til at prófað er, hverr maðr hann er. Sæng stendr á miðju hallargólfi, ok er þar fimm palla
      upp at ganga. Þar skal liggja brúðrin ok brúðguminn, en hirðin öll skal vaka um kringum, ok má
      þeim því ekki á óvart koma." "Hverir eru með konungi," segir Bósi, "þeir sem hann heldr mest
      af?" "Sá heitir Sigurðr," sagði hún, "hann er ráðgjafi konungs ok svá mikill meistari til
      hljóðfæra, at hans líki er engi, þó at allvíða sé leitat, ok þó mest á hörpuslátt. Hann er nú
      farinn til frillu sinnar; hún er ein bóndadóttir hér við skóginn, ok lætr hann sauma sér klæði
      ok semr hljóðfæri sín." Ok fellr þar nú tal þeira, ok sofa þau af um náttina. </p>
    </div>

    <div type="textpart" subtype="chapter" n="12">
     <p> Um morguninn snemma kemr Bósi til Herrauðar ok segir honum, hvat hann hefir frétt um
      náttina, ok síðan bjuggust þeir frá bónda, ok gaf Bósi dóttur hans fingrgull, ok fóru þeir nú
      at tilvísan hennar, þar til at þeir sá þann bæ, er Sigurðr var á. Þeir sá nú, hvar hann fór ok
      einn sveinn með honum ok stefndu heim til hallarinnar. Þeir gengu nú á veginn fyrir Sigurð.
       <pb n="488"/> Bósi rak spjótit í gegnum hann, en Herrauðr kyrkti sveininn til bana. Síðan fló
      Bósi belg af þeim báðum ok fór síðan til skips, ok sögðu Smið, hvat þeir höfðu afrekat. Þeir
      gerðu nú ráð sín. Smiðr færði Bósa í aðra nágrímuna, en fór sjálfr í aðra ok í þann búning,
      sem sveinninn hafði haft, en Bósi í þann, er Sigurðr hafði átt. Þeir sögðu Herrauð fyrir allt,
      hversu hann skyldi bera sik at, ok fara þeir nú heim til borgarinnar ok kómu at þeim
      hallardyrum, sem Goðmundr konungr var fyrir. Þóttist hann þar kenna Sigurð, ok fagnar hann
      honum vel ok leiðir hann inn, ok tók hann þegar við féhirzlum konungs ok ölgögnum ok kjallara
      ok hefir skipan á, hvert öl fyrst skal ganga, ok segir byrlurum fyrir, hversu ákaft þeir skulu
      skenkja. Sagði hann, at þat varðar mestu, at menn verði it fyrsta kveld sem drukknastir, því
      at þar eimir lengst af. Þessu næst var höfðingjum í sæti skipat ok brúðrin inn leidd ok á bekk
      sett ok með henni margar meyjar hæverskar. Goðmundr konungr sat í hásæti ok brúðguminn hjá
      honum. Hrærekr þjónaði brúðgumanum. Eigi er greint, hversu höfðingjum var skipat, en þess
      getr, at Sigurðr sló hörpu fyrir brúðunum. En er minni váru inn borin, sló Sigurðr svá, at
      menn sögðu, at eigi mundi fást hans líki, en hann kvað þar lítit mark at fyrst. Konungr bað
      hann eigi af spara. Ok sem inn kom þat minni, sem signat var Þór, þá skipti Sigurðr um
      slagina, ok tók þá at ókyrrast allt þat, sem laust var, hnífar ok borðdiskar ok allt þat, sem
      engi helt á, ok fjöldi manna stukku upp ór sínum sætum ok léku á gólfinu, ok gekk þetta langa
      stund. Því næst kom þat minni inn, er helgat var öllum Ásum. Sigurðr skipti þá enn um slagina
      ok stillti þá svá hátt, at dvergmála kvað í höllunni. Stóðu þá upp allir þeir, sem inni váru,
      nema <pb n="489"/> brúðguminn ok brúðrin ok konungrinn, ok var nú allt á ferð ok för innan um
      alla höllina, ok gekk því langa stund. Konungr spyrr nú, hvárt hann kann nokkut fleiri slagi,
      en hann segir eptir vera nokkura smáleika ok bað fólkit hvílast fyrst. Settust menn nú til
      drykkju. Sló hann þar Gýgjarslag ok Drömbuð ok Hjarrandahljóð. Því næst kom inn Óðins minni.
      Þá lauk Sigurðr upp hörpunni. Hún var svá stór, at maðr mátti standa réttr í maganum á henni;
      hún var öll sem á gull sæi. Þar tók hann upp hvíta glófa gullsaumaða. Hann sló nú þann slag,
      sem Faldafeykir heitir, ok stukku þá faldarnir af konunum, ok léku þeir fyrir ofan þvertréin.
      Stukku þá upp konurnar ok allir menninir, ok engi hlutr var þá sá, at kyrr þoldi. En er þetta
      minni var af gengit, kom inn þat minni, er signat var Freyju, ok átti þat síðast at drekka.
      Tók Sigurðr þá þann streng, er lá um þvera strengina, ok bað konung búast við Rammaslag. En
      konungi brá svá við, at hann stökk upp ok svá brúðguminn ok brúðrin, ok léku nú engir vakrara
      en þau, ok gekk þessu langa stund. Smiðr tók nú í hönd brúðinni ok lék allra vakrast. Hann tók
      borðbúnað af stólnum ok kastaði upp í sængina, þegar hann sá sér færi á. En frá Herrauði er
      þat at segja, at hann lætr menn sína meiða öll þau skip, sem með sjónum váru, svá at ekki var
      sjófært. Suma hafði hann heima í borginni, ok báru þeir til sjóvar gull ok gersemar, er Smiðr
      hafði lagit þeim til handargagns. Var nú mjök húmat. Sumir váru uppi á höllunni ok skynjuðu,
      hvat inni var, ok drógu út um gluggann þat, sem upp var kastat í sængina, en sumir færðu til
      skipa ok sneru stöfnum frá landi. <pb n="490"/>
     </p>
    </div>

    <div type="textpart" subtype="chapter" n="13">
     <p> Þat berr nú til nýlundu, at þá þeir léku sem glaðast í höllunni, at maðr gekk inn í
      höllina. Sá var mikill vexti ok fríðr sýnum. Hann var í rauðum skarlatskyrtli ok silfrbelti um
      sik ok gullhlað um enni. Hann var slyppr ok fór leikandi sem aðrir, þar til er hann kom fyrir
      konung. Hann reiðir þá upp hnefann ok dregr svá snöggt um nasir konungi, at ór honum hrutu
      þrjár tennrnar, en blóð stökk ór nösum hans ok munni, en hann fell sjálfr í öngvit. Sigurðr
      sér nú þetta. Hann kastar nú hörpunni upp í sængina, en rak báða hnefana í millum herða
      kvámumanninum, en hann sneri undan, en Sigurðr eptir honum ok þeir Siggeirr ok allir aðrir, en
      sumir styrmdu yfir konunginum. Smiðr tók í hönd brúðinni ok leiddi hana upp í sængina ok læsti
      hana innan í maga hörpunnar, en þeir drógu hana út um glugginn, sem úti váru, ok svá Smið með,
      ok flýttu sér til skips ok gengu síðan út á þat. Þá var sá þar kominn, er konunginn hafði
      slegit. Sigurðr gekk ok út á skipit, er hann kom at, en Siggeirr eptir honum með brugðit
      sverð. Sigurðr snýr þá aptr í móti honum ok hratt honum á kaf; urðu hans menn at draga hann á
      land verr en dauðan. En Smiðr hjó landfestina, ok drógu menn segl upp ok gerðu bæði at sigla
      ok róa ok létu ganga út á haf slíkt er mátti. Hrærekr hljóp til skips ok margir menn aðrir með
      honum, en er skipum var fram hrundit, fell þar inn kolblár sjór, ok urðu þeir at landi at
      leggja ok urðu at hafa sitt hugarmót svá búit, váru ok allir menn verr en ráðlausir af
      drykkjuskap. Konungr raknar nú við ok var þó lítils máttar, ok leituðu menn við at næra hann,
      en hann var mjök máttdreginn. Snerist nú veizlan í sút ok sorg. En <pb n="491"/> þá konungr
      hresstist, gerðu þeir ráð sín, ok kom þeim þat saman at slíta eigi fjölmenninu ok búast sem
      skjótast at fara eptir þeim fóstbræðrum. Ok látum þá nú búast, en víkjum sögunni aptr til
      þeira kumpána, at þeir sigla, þangat til at vegir skiljast ok annarr lá til Bjarmalands. Þá
      bað Bósi Herrauð sigla heim til Gautlands, en hann kvaðst eiga erendi til Bjarmalands.
      Herrauðr segist eigi við hann skilja, -- "eða hvat er í erendum þínum þangat?" Hann segir þat
      mundu síðar sýnast. Smiðr bauð at bíða þeira fimm nætr. Bósi sagði, at þeim mundi þat vel
      duga, ok fóru þeir nú á bátnum til lands tveir saman ok földu bátinn í leyni nokkuru, en þeir
      gengu til byggða, þar sem karl bjó ok kerling. Þau áttu dóttur væna. Þar var vel við þeim
      tekit ok gefit gott vín at drekka um kveldit. Bögu-Bósi leit hýrliga til bóndadóttur, en hún
      var mjök tileygð til hans á móti. Litlu síðar fóru menn til svefns. Bósi kom til sængr
      bóndadóttur. Hún spyrr, hvat hann vill. Hann bað hana hólka stúfa sinn. Hún spyrr, hvar
      hólkrinn væri. Hann spurði, hvárt hún hefði engan. Hún sagðist engan hafa, þann sem honum væri
      hæfiligr. "Ek get rýmt hann, þó at þröngr sé," sagði hann. "Hvar er stúfinn þinn?" sagði hún.
      "Ek get nærri, hvat ek má ætla hólkborunni minni." Hann bað hana taka á millum fóta sér. Hún
      kippti at sér hendinni ok bað ófagnað eiga stúfa hans. "Hverju þykkir þér þetta líkt?" sagði
      hann. "Pundaraskapti föður míns ok sé brotin aptan af því kringlan." "Tilfyndin ertu," sagði
      Bögu-Bósi; hann dró gull af hendi sér ok gaf henni. Hún spyrr, hvat hann vill á móti hafa. "Ek
      vil sponsa traus þína," sagði hann. "Ekki veit ek, hvernig þat er," segir hún. "Ligg þú sem
      breiðast," kvað hann. Hún gerði sem hann bað. Hann ferr nú á millum fótanna á henni ok leggr
      síðan neðan í <pb n="492"/> kviðinn á henni, svá at allt gekk upp undir bringspölu. Hún brá
      við hart ok mælti: "Þú hleyptir inn sponsinu um augat, karlmaðr," kvað hún. "Ek skal ná því ór
      aptr," segir hann, "eða hversu varð þér við?" "Svá dátt sem ek hefði drukkit ferskan mjöð,"
      kvað hún "ok haf þú sem vakrast í auganu þvegilinn," sagði hún. Hann sparir nú ekki af, þar
      til at hana velgdi alla, svá at henni lá við at klígja, ok bað hann þá at hætta. Þau tóku nú
      hvíld, ok spyrr hún nú, hvat manna hann væri. Hann sagði it sanna ok spyrr, hvárt hún væri
      nokkut í kærleikum við Eddu konungsdóttur. Hún sagðist opt koma í skemmu konungsdóttur ok vera
      þar vel tekin. "Ek mun hafa þik at trúnaðarmanni," sagði hann, "ok vil ek gefa þér til þrjár
      merkr silfrs, at þú komir konungsdóttur í skóginn til mín." Hann tók nú ór pungi sínum þrjár
      valhnetr. Þær váru sem á gull sæi. Hann fekk henni þær ok bað hana segja konungsdóttur, at hún
      vissi einn þann lund í skóginum, at slíkar hnetr væri nógar. Hún sagði konungsdóttur eigi
      upporpna fyrir einum ok sagði henni fylgja at jafnaði gelding þann, "er Skálkr heitir ok er
      svá sterkr, at hann hefir tólf karla afl, hvat sem reyna þarf." Bósi kvaðst þat eigi hirða, ef
      ekki væri við fleirum at sjá. Um morguninn snemma fór hún at finna konungsdóttur ok sýnir
      henni gullhnetrnar ok sagðist vita, hvar slíkar mætti nógar finna. "Förum þangat sem fyrst,"
      segir konungsdóttir, "ok þrællinn með okkr." Ok svá gera þau. Þeir kompánar váru nú komnir í
      skóginn ok snúa til móts við þau. Bósi heilsar jungfrúnni ok spyrr, hví hún ferr svá einmana.
      Hún kvað eigi hættligt um þat. "Þat er nú sem takast vill," segir Bósi, "ok ger nú hvárt er þú
      vilt, at fara með mér viljug eða geri ek skyndibrúðlaup til þín hér í skóginum." Þrællinn
      spyrr <pb n="493"/> nú, hverr gaurr svá firna djarfr er, at slíkt lofar sér at gleypa.
      Herrauðr bað hann þegja, fúlan slána. Þrællinn sló með stórri kylfu til Herrauðar, en hann brá
      við skildinum. Höggit var svá þungt, at hann brotnaði allr. Herrauðr hljóp undir þrælinn, en
      hann tók fast í móti, ok váru þeira sviptingar sterkligar, ok fór þrællinn hvergi á hæl. Bósi
      kom þá at ok tók fætrna undan þrælnum, ok lögðu síðan snöru á háls honum ok hengdu hann þar á
      eikunum. Síðan setti Bósi konungsdóttur á handlegg sér ok bar hana til skips, ok létu frá
      landi ok fóru þar til, er þeir fundu Smið. Konungsdóttir barst lítt af, en þegar Smiðr hafði
      orð við hana, tók af henni allan óhug, ok sigldu heim í Gautland. </p>
    </div>

    <div type="textpart" subtype="chapter" n="14">
     <p> Þat byrjast nú, sem þeir bræðr höfðu fullbúit sitt lið ok höfðu ógrynni liðs. En svá hafði
      Goðmundi konungi orðit þungr pústrinn Herrauðar, at hann var eigi ferðugr at fara þessa ferð,
      ok skyldu þeir bræðr hafa af veg ok vanda. Þeir höfðu fjóra tigi skipa af Glæsisvöllum, en
      juku þó mörgum við í ferðinni. Þeir kómu til Bjarmalands ok fundu Hárek konung, föður sinn, ok
      váru þeir Herrauðr ok Bósi nýfarnir þaðan. Hafði Hárekr konungr þá fulla vissu af því, at þeir
      höfðu tekit í burtu dóttur hans. Hafði hann þá búit lið sitt ok hafði fimmtán stór skip. Slæst
      hann nú í ferð með þeim bræðrum, ok höfðu þeir alls sex tigi skipa ok sigla nú til Gautlands.
      Nú er at segja af þeim Herrauði ok Bósa, at þeir safna liði, þegar eð þeir koma heim, ok vildu
      vera búnir, ef þeim væri eptirför veitt, en halda þá brúðlaupin, <pb n="494"/> er gott tóm
      væri til. Þvari karl hafði látit smíða spjót ok öxar ok örvar, á meðan þeir váru í burtu, ok
      kom þar nú saman mikit fjölmenni. Þeir frétta nú, at þeir eru við land komnir Hárekr konungr
      ok synir hans, ok var nú eigi þusulaust. Lét Herrauðr nú leggja út skipum sínum á móti þeim;
      hafði hann lið mikit ok frítt ok þó miklu minna en þeir Hárekr. Lagði sínu skipi á móti
      konungi Smiðr Þvarason, en Bósi móti Hræreki, Herrauðr á móti Siggeiri, ok þurfti þar eigi at
      sökum at spyrja, ok tekst með þeim bardagi mjök harðr, ok váru hvárirtveggju inir áköfustu. Ok
      er bardaginn hafði eigi lengi staðit, réð Siggeirr til uppgöngu á skip Herrauðs ok varð skjótt
      mannsbani. Sniðill hét stafnbúi Herrauðar. Hann skaut spjóti at Siggeiri. Hann tók spjótit á
      lopti ok skaut aptr at þeim, er sendi. Spjótit flaug í gegnum Sniðil ok svá langt í
      skipsstafninn, at hann nisti hann þar við. Herrauðr sneri nú í móti Siggeiri ok leggr til hans
      með atgeir, svá at gekk í gegnum skjöldinn, en Siggeirr snaraði svá hart skjöldinn, at
      Herrauði varð lauss atgeirrinn, en hann hjó til Herrauðar, ok kom á hjálminn ok tók af
      fjórðunginn, ok fylgdi þar it hægra eyrat. En Herrauðr greip upp eina stóra ruddu af þiljunum
      ok laust á nasir honum, svá at hjálmblikit gekk at andlitinu, ok brotnaði í honum nefit ok ór
      honum allar tennrnar, ok stökk hann öfugr aptr á skip sitt ok fell þá í óvit ok lá mjök lengi.
      Smiðr barðist drengiliga. Hárekr konungr komst upp á skip hans við tólfta mann ok ryðst um
      fast. Smiðr snýr nú á mót honum ok hjó til hans með saxi því, sem Busla kerling hafði gefit
      honum, því at hann bitu eigi atkvæðalaus vápn. Höggit kom framan um þverar tennrnar, ok
      brotnuðu þær ór honum allar, gómbeinit brotnaði ok varrirnar <pb n="495"/> sprungu báðar, ok
      hljóp þar ór blóð mikit. En við þetta högg brá honum svá, at hann varð at flugdreka ok spjó
      eitri yfir skipit, ok fengu margir menn bana. Hann steypti sér niðr at Smið ok gleypti hann ok
      svelgir honum niðr í sik. Þeir sáu nú, hvar fugl fló af landi ofan, sá er skergípr heitir.
      Hann hefir höfuð svá mikit ok hræðiligt, at honum er jafnat til fjándans, ok réðst á móti
      drekanum, ok var þeira atgangr hræðiligr. En svá lauk þeira viðskiptum, at þeir fellu báðir
      niðr, ok fell skergíprinn niðr í sjóinn, en drekinn kom niðr í skipi Siggeirs. Herrauðr var
      þar þá kominn ok lét ganga kylfuna á báðar hendr. Hann sló til Siggeirs, ok kom höggit undir
      eyrat, ok brotnaði í honum allr haussinn, en hann hraut fyrir borð ok kom aldri upp síðan.
      Hárekr konungr raknar nú við ok varð at einum gelti ok greip til Herrauðar með tönnunum ok
      reif af honum alla brynjuna ok festi tennrnar í brjóstinu á honum ok reif af honum báðar
      geirvörturnar niðr at beini, en hann hjó í móti á trýnit á geltinum, ok tók af fyrir framan
      augun. Var Herrauðr þá svá móðr, at hann fell á bak aptr, en galtinn trað hann undir fótum
      sér, en gat eigi bitit, er af var trýnit. Þá kom at glatunshundtík mikil á skipit ok hafði
      stórar vígtenn. Hún reif gat á náranum á geltinum ok rakti þar út þarmana ok hljóp fyrir borð.
      En Hárekr var þá í mannslíki ok steypti sér fyrir borð eptir henni, ok sukku þau til grunna,
      ok kom hvárki upp síðan, ok þótti mönnum sem þat mundi verit hafa Busla kerling, því at hún
      sást aldri síðan. </p>
    </div>

    <div type="textpart" subtype="chapter" n="15">
     <p> Bögu-Bósi er nú kominn upp á skip Hræreks ok barðist alldrengiliga. Hann sá, hvar faðir
      sinn flaut <pb n="496"/> með borðinu mjök máttdreginn. Stökk hann nú fyrir borð ok hjálpaði
      honum ok kom honum upp í skip sitt. Þá var Hrærekr kominnn á skipit ok hafði drepit margan
      mann. Bósi kom þá upp á skipit ok var mjök móðr, en þó réðst hann í móti Hræreki ok hjó í
      skjöld hans ok klauf hann allan niðr í gegnum ok af honum fótinn í ristarliðnum. Sverðit kom í
      vindásinn ok stökk sundr í miðju. Hrærekr hjó á móti. Bósi snerist undan á hæli. Sverðit slapp
      af hjálminum ok niðr á herðarnar ok reif af honum alla brynjuna, ok fekk hann sár á
      herðablöðunum, ok gekk svá niðr um allt bakit, at öll klæðin rifnuðu af honum, svá at hann var
      nakinn allr eptir, ok af vinstra fæti hælbeinit. Bósi þreif upp ás einn, en Hrærekr vildi þá
      hlaupa fyrir borð. Bósi sló hann í sundr við hástokkinum, svá at sér fell hvárr hlutrinn. Var
      nú ok fallinn mestr hluti liðs þeira, en þeir þágu grið, sem eptir lifðu. Þeir kanna nú lið
      sitt, ok var eigi eptir meir en hundrað manns liðfært, ok áttu þeir fóstbræðr nú miklum sigri
      at hrósa. Skiptu menn nú herfangi, en þeir váru græddir, sem græðandi váru. </p>
    </div>

    <div type="textpart" subtype="chapter" n="16">
     <p> Síðan bjuggust þeir við brúðlaupum sínum Herrauðr ok Bósi, ok skorti nú eigi tilföng bæði
      nóg ok góð, ok stóð veizlan mánuð, ok váru menn með virðuligum gjöfum á burt leystir. Tók
      Herrauðr þá konungsnafn yfir öllum þeim ríkjum, sem faðir hans hafði stýrt. Litlu síðar
      söfnuðu þeir liði ok fóru til Bjarmalands, ok beiddi Bósi sér þar viðtöku ok taldi þat til, at
      Edda ætti land allt eptir föður sinn, er nú var orðin eiginkona hans, ok segist hann svá helzt
      mega bæta landsmönnum þann <pb n="497"/> mannskaða, sem þeir höfðu af honum fengit, at vera
      konungr yfir þeim ok styrkja þá með lögum ok réttarbótum. Ok med því at þeir váru
      höfðingjalausir, þá sá þeir engan sinn kost vænna en taka hann sér til konungs. Var Edda þeim
      kunnig áðr at öllum góðum siðum. Gerðist Bósi nú konungr yfir Bjarmalandi. Hann átti son við
      frillu sinni, þeiri er hann herti jarlinn hjá. Sá hét Sviði inn sókndjarfi; hann var faðir
      Vilmundar viðutan. Bósi fór austr á Glæsisvöllu ok sætti þá Goðmund konung ok Herrauð. Þau
      Hleiðr unnust mikit. Þeir dóttir var Þóra borgarhjörtr, er Ragnarr loðbrók átti. Svá hefir
      sagt verit, at í gammsegginuu því, sem þeir sóttu til Bjarmalands, hafi fundizt yrmlingr sá,
      er gullslitr var á, ok gaf Herrauðr konungr hann dóttur sinni í tannfé, en hún lét leggja gull
      undir hann, ok óx hann svá mikit, at hann lá í hring um skemmu hennar ok varð svá grimmr, at
      engi þorði nærri honum at koma nema konungr ok sá, er honum færði mat. Uxa gamlan þurfti
      ormrinn í mál, ok þótti hann in mesta meinvættr. Heitstrengdi Herrauðr konungr þess at gifta
      þeim einum manni Þóru, dóttur sína, sem þyrði at ganga í skemmuna til máls við hana ok af réði
      orminn. En þat þorði engi fyrr at gera en til kom Ragnarr, sonr Sigurðar hrings. Sá Ragnarr
      var síðan kallaðr loðbrók, ok tók hann nafn af klæðum sínum, er hann lét gera sér, þá er hann
      vann orminn, ok lúkum vér hér nú sögu Bögu-Bósa. </p>
    </div>


   </div>
  </body>
 </text>
</TEI>
