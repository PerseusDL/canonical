<?xml version="1.0"?>






<?xml-model href="http://www.stoa.org/epidoc/schema/latest/tei-epidoc.rng" schematypens="http://relaxng.org/ns/structure/1.0"?><TEI xmlns="http://www.tei-c.org/ns/1.0">
<teiHeader>
<fileDesc>
<titleStmt>
<title>Sörla saga sterka</title>
<editor>Guðni Jónsson and Bjarni Vilhjálmsson</editor>
<respStmt><resp> Prepared under the supervision of: </resp><name>Dr. Zoe Borovsky, server.fhp.uoregon.edu/norse/ </name></respStmt>
</titleStmt>
 <publicationStmt><publisher>Trustees of Tufts University</publisher><pubPlace>Medford, MA</pubPlace><authority>Perseus Project</authority></publicationStmt>
<sourceDesc>
<biblStruct>
<monogr>
<title>Sörla saga sterka</title>
<editor>Guðni Jónsson and Bjarni Vilhjálmsson</editor>
<imprint>
<pubPlace>Reykjavík</pubPlace>
<publisher>Bókaútgáfan Forni</publisher>
<date>1943-1944</date>
</imprint>
</monogr>
</biblStruct>
</sourceDesc>
</fileDesc>
 
<encodingDesc>
<refsDecl>
<refState unit="chapter" n="chunk"/>
</refsDecl>
</encodingDesc>
 
<profileDesc>
<langUsage>
<language ident="non">Old Norse</language>
</langUsage>
</profileDesc>
<revisionDesc><!--
<change><date>12/10/04</date>
<respStmt><resp> Prepared under the supervision of: </resp><name>BDK</name><name>ed.</name></respStmt>
<item>
$Log: SorlaSterka_non.xml,v $
Revision 1.1  2009-12-09 18:06:29  rsingh04
moved more xml files around based on copyright status

Revision 1.1  2004/12/13 20:17:25  mimno
TEIzed sagas

</item>
</change>
--> <change when="2014-11-13" who="Stella Dee">converted to EpiDoc</change></revisionDesc>
</teiHeader>
<text xml:lang="non"><body><div type="edition">


<div type="textpart" subtype="chapter" n="1"><p>
<pb n="193"/>

Í Þann tíma, sem Hálfdan konungr Brönufóstri
stýrði Svíþjóð inni köldu, er hann vann af Agnari
inum auðga, en setti Astró, mág sinn, yfir England ok
gerði hann hertuga þar yfir, réð sá konungr Upplöndum,
er Erlingr hét. Hann stýrði þriðjungi Noregs, en
Haraldr konungr Valdimarsson tveim hlutum ríkis.
Erlingr konungr þótti höfðingi mikill ok stórauðigr,
því at hann hafði lengi verit með Knúti konungi inum
ríka ok hafði öðlazt af honum mikinn auð, fé ok góða
gripi. Drottning konungs hét Dagný, komin af Æsum.
Með henni átti hann tvá sonu ok eina dóttur, er Ingibjörg
hét. Konungr lét gera henni eina höll með sterkum
steinmúr ok vel vönduðum skíðgarði. Þar settist
konungsdóttir með mikinn skara inna fríðustu meyja
ok herligra hofþénara. Sá eldri sonr konungs hét Sig
valdi, en inn yngri Sörli. Þeir váru báðir inir gerviligstu
menn ok vel at íþróttum búnir, en þó helt konungr
meir til Sörla en Sigvalda, því at hann var maðr
fríðari sýnum, en svá rammr at afli, at honum komst
<pb n="194"/>

engi til jafns um allan Noreg ok þótt enn lengra væri
leitat. Konungr fekk honum einn mann, sem hann
mennta skyldi. Hann hét Karmon. Hann kenndi Sörla
konungssyni allar listir, þær sem einn karlmann mátti
framast prýða. Ok er Sörli var fimmtán ára gamall, var
hann í flestum listum vel lærðr ok svá rammr at afli,
at sá var engi maðr í Noregi, at hann þyrfti við nema
aðra hönd sína í senn, bæði til vápnaviðskipta ok allra
annarra íþrótta, en svá var hann þungr fyrir vaxtar
sakir, at engi hestr bar hann nema hálfan dag, svá at
eigi spryngi þeir af mæði. Var hann því Sörli inn
sterki kallaðr.
</p></div>

<div type="textpart" subtype="chapter" n="2"><p>

Einn dag mælti konungsson við föður sinn: "Svá lízt
mér," sagði hann, "at lítill frami mundi þat fyrir mér
at liggja heima hér hjá yðr sem munkr í klaustri eða
mær til kosta. Því sé yðr kunnugt, at þegar í stað vil ek
ór landi halda með fimm skip ok margt vaskra manna.
Skal ok Karmon, fóstri minn, fylgja mér með svá mikinn
farargreiða sem þörf gerist." Ok er konungsson
endaði sína ræðu, mælti konungr: "Þetta allt, sem þér
um biðið, skal gjarnan yðr veitt vera." Fekk hann nú
syni sínum fimm skip ok margan vel vaskan dreng.
Karmon, fóstri Sörla, var í ferð með honum. Kvaddi
Sörli föður sinn ok alla borgarmenn, áðr hann færi í
burt, helt síðan ór landi ok hafði sigr í hverri orrostu,
er hann til ætlaði. Ok er mjök var á sumar liðit, hafði
konungsson fengit átta skip, öll vel hlaðin með gull
ok dýrmæta gripi ok allt, hvat er kjósa mundi. Hafði
hann ok fengit fjölda röskra manna. Vill nú konungsson
<pb n="195"/>

því aptr snúa til Noregs. Tóku þeir sér stefnu rétta
leið til austrs ok undu upp hvert segl við húna, er á
var skipunum.
Ok er þeir höfðu svá siglt í nokkur dægr, laust á
fyrir þeim svá mikilli þoku, at engi sá neitt til réttrar
leiðar. Gekk þetta svá nú í nokkura daga, at engi vissi,
hvat þeir halda mundu, ok um síðir þóttust þeir vita,
at þeir væri at landi nokkuru komnir. Spurði þá konungsson,
hvárt nokkurr sinna manna vissi skil á, hvar
þeir væru at komnir, en engi var sá, sem frá kunni
greina. Bað konungsson þá kasta akkeri ok búa um
skipin, kveðst þar dvelja vilja, þar til þeir sæi sér færi
burtferðar. Var nú svá gert sem konungsson sagði fyrir.
Ok er þat var albúit, kvaðst Sörli á land ganga vilja ok
vita, ef þeir kynni at líta mannabyggðir.
Gekk konungsson nú á land við tólfta mann. Veðr
var allblítt. Sáu þeir, at landit var mjök skógi vaxit.
Þeir gengu áfram, þangat til þeir kómu í nánd fjallshlið
einni. Nam konungsson þar staðar í einu rjóðri
ok menn hans ok hafði eigi nema sverð sitt. Í þessu bili
sjá þeir tólf menn stefna á móti sér, forkunnar stóra
ok ólíka öðrum mennskum mönnum. Svartir váru þeir
ok illigir ásýndum, ekkert hár á höfði, brýnnar hengu
allt á nef niðr, augun gul sem í ketti, en tennrnar sem
kalt járn. Þeir höfðu allir járnrennda skildi ok stórar
stengr, stáli spengdar. Ok er þeir litu konungsson ok
hans menn, tóku þeir allir at hrína mjök grimmiliga
ok eggjandi hverr annan, en konungsson bað menn sína
eigi blygðast við þetta, heldr verða við vaskliga; ok
gengu nú hvárir í mót öðrum. En sem konungsson
mætti þessum miklu blámönnum, sló í inn sterkasta
bardaga með stórri atsókn, svá at allt þótti sundr bresta.
Nam hvert þeira högg staðar í jörðu, ok eigi leið langt,
<pb n="196"/>

áðr konungssonar menn váru allir fallnir, en hann
sjálfr svá ákafliga móðr, at honum helt við spreng. Sóttu
þá blámenn at honum með mikilli eggjan ok ólmligum
hljóðum ok öskri, en hann varðist vel ok drengiliga
ok hljóp í lopt upp yfir þeira stóru högg. Þar
með skipti hann í höggum sverði ok skildi ok greip
þat ýmsum höndum, er honum sýndist, ok sáu þeir
lítt við því. Stýfði hann nú af þeim hendr ok fætr,
brynjur ok búka, svá at engi þeira hlíf dugði þeim
meir en brunnit hálmstrá, ok svá lék hann við þá
sem león við sauði, ok eigi létti hann fyrr en hann
hafði alla þá af dögum ráðit. Var hann þá orðinn
ákafliga móðr, en lítt sárr. Ok er þetta var af staðit,
sem nú var sagt, settist konungsson niðr í rjóðrinu ok
lét sér renna mæði um stundar sakir, hyggr nú til
skipa at ganga.
</p></div>

<div type="textpart" subtype="chapter" n="3"><p>

Þessu næst heyrir hann dunur ok dynki stóra mjök
nærri sér ok fýsir nú at vita, hverju slíkt gegnir. Gengr
hann nú nokkut lengra fram á skóginn með fjallshlíðinni,
þar til er hann kemr at helli stórum. Hann lítr
nú um gluggann, er var á hellinum, ok sér um hann
allan. Lítr hann einn hræðiligan jötun liggja í sinni
rekkju. Aldri hafði konungsson sét stærra mann. Hans
búkr tók beggja veggja á milli með svo herfiligri ásýnd
ok óskapligri, at konungsson undraðist þat stórliga.
Hann sá þar ok eina kerlingu heldr stórmannliga. Hún
stóð við þverpall einn ok var at brytja þar niðr mannakjöt
ok hrossa ok var harðla stórvirk at þessu. Síðan
heyrði konungsson, at kerling mælti við karl sinn --
<pb n="197"/>

ok nefndi hann Skrímni -- á þessa leið: "Nú eru eigi,"
sagði hún, "matvæli meiri í helli okkrum en nú hefi
ek búit til máltíðar. Skrímnir kvað slíkt eigi ólíkligt,
ok sagði þat vel enzt hafa, -- "ok þat skalt þú vita,"
sagði hann, "at, þótt ek liggi nú lágt, skal enn þá
nokkut fyrir verða, nær piltar okkar koma heim í kveld,
því at nú eru hér skip at landi komin, eigi færi en
átta, ok er þat at mínum vilja, því at ek gerði þeim
megnan vind með þoku, svá at þeir skyldu hingat villast,
ok skulu þeir allir helju gista, áðr en þessi dagr
er á enda." Kerling gladdist mjök við þetta ok gekk
síðan í einn afhelli.
Nú sprettr konungsson upp af hellisglugganum ok
gengr í hellinn. Berr hann nú sitt spjót í hægri hendi,
en sverðit í vinstri, ok leggr síðan spjótinu báðum
höndum í kvið risans, svá at út gekk oddrinn um bakit.
Í öðru lagi eða sinni leggr konungsson báðum höndum
sverði sínu í kjapt risans, en risinn, er hann fekk lagit,
brauzt um með öskri ok ólmligum hljóðum, þar til
er sængin brotnaði, en risinn steyptist á gólf niðr með
stórum umbrotum. Ok í þessu bili kemr kerling aptr
í hellin ok sér nú, hvat um er. Grípr hún þá eina
bitrliga skálm, bregðr henni síðan, ok höggr framan
at konungssyni, svá at hún klauf allan hans skjöld at
endilöngu, ok nam oddrinn brjóstit, svá at í beini stóð.
Höggr hún þá hvert högg at öðru, svá at konungsson
hopaði á hæl við sér hvert, ella hefði hann dauða beðit,
ok svá ákafliga fast fylgdi hún sér, at því ólmari var
hún, er hún sótti lengr. Var hún með beli ok háum
hljóðum, svá at eldr þótti brenna ór augum hennar
ok kjapti. Ok svá mikil ógn stóð konungssyni af óvin
þessum, at eigi þorði hann í mót at sjá þeim eldliga
anda, er af hennar kjapti gaus, ok eigi gat hann staðizt
<pb n="198"/>

þau ógnarligu hljóð, sem hún hafði. Sér nú konungsson
eina gjá í hellisgólfinu svá djúpa, at hann hyggr
þeim dauða búinn, er þar í fellr. Er hann nú svá sem
kominn á gjáarbarminn ok hyggr, at skessan muni vilja
bægja sér í gjána. Snarar hann nú sínu sverði ok hleypr
undir tröllkonuna, en hún þreif í mót allgrimmliga ok
rak klærnar allt inn at beini. Kómu nú í með þeim
harðar sviptingar, ok hrakti hún konungsson um hellinn.
En þó at hún væri mjök trylld at afli, þá gat hún þó
aldri komit honum af fótunum. Hafði konungsson nát
hryggspennu á henni ok sá nú eigi annat vísara fyrir
en bæði skyldu þau í gjána falla. Sté þá tröllkonan í
gólfit allt til knjánna ok togaði konungsson at sér,
svá at hann kom nú engri hreysti við. Numu þá hælar
hennar við gjáarbarminn, ok hljóp Sörli nú í fang
henni svá hart, at bæði duttu þau í gjána, svá at þau
kómu djúpt niðr, ok numu staðar við stall einn, er í
var gjánni. Varð Sörli nú efri. Kerling hafði læst sína
aðra hönd í hári konungssonar, en aðra í hans brjósti,
ok með því henni varð ósvipt við byltuna, þá sleppti
hún þeiri hendinni, er hún helt í hárit með. Tók Sörli
þá báðum höndum fyrir kverkar henni ok dró eigi af.
Lét hann nú kné fylgja kviði. Dró þá allt megn ór
henni, svá at hún tók til at biðja sér griða ok mælti:
"Gef mér grið, konungsson, ok skal ek allt til vinna,
þat er þú vilt, at ek geri, upp á þat ek haldi lífinu."
En konungsson kvað þat fjarri fara, at hann léti hana
lifa, ok sagði hana í þessari gjá skyldu deyja án allrar
dvalar it snarasta, en hún bað sér á marga vega lífsins,
sem hún kunni. En um síðir mælti Sörli: "Á þat
mun ek hætta, at þú haldir lífi þínu með slíkum skilmála,
at þú sækir mér herklæði svá góð, at aldri kunni
neitt sverð á þeim festa, ok sverð þat, er eins bíti stál
<pb n="199"/>

sem stein, ok þat skaltu gert hafa innan mánaðar. Fylgja
skal hér með ok liðsemd þín, nær sem ek vil ok með
kann þurfa." Kerling mælti: "Allt skal þetta gert, sem
þér biðið, ok öllu til kosta, at ent verði."
Lét konungsson hana þá upp standa, ok gengu nú
bæði um hellinn. Beiddi hún þá, at hann liðsinnti sér
at koma karlinum dauða í gjána, ok þat veitti hann
henni. Ok er því starfi var lokit, lét kerling einn hlemm
yfir gjáarmunnann. Síðan leiddi hún konungsson til
sængr, ok þótti honum sú sæng svá vel til reidd sem
einum konungssyni mundi vel hæfa at sofa. Tók nú
kerling eitt horn ok bað hann af því drekka, ok svá
gerði hann. Þóttist hann þá lítt kenna meina ok sofnaði
skjótt.
</p></div>

<div type="textpart" subtype="chapter" n="4"><p>

En at morgni, er konungsson vaknar, litast hann
innar um hellinn ok þykkist nú sjá þar nægð auðæfa,
hugsar nú með sér, at eigi muni meiri ríkdómr í
Arabíaríki í einum stað saman komit en nú sá hann.
Kom þá kerling at sænginni ok mælti: "Hversu hefir yðr,
konungsson, sofnazt í helli mínum þessa nótt?" Hann
svarar: "Ærna vel." Spyrr hann þá kerling at, hvert
land þetta sé, er hann er á kominn, en hún segir honum
þetta sé Bláland ok því stjórni sá konungr, er
heitir Estróval inn mikli, einn inn mildasti herra í
þessum parti heimsins, -- "en mitt nafn er Mána," sagði
hún. "Höfum vit Skrímnir minn haldit helli þennan
í fjörutigi ár ok æ nokkut til matfanga orðit, því at á
hverju ári höfum vit seitt hingat þrjú skip með mönnum.
Höfum vit ok einninn byggðir rændar hestum,
úlföldum ok ösnum allra mest. Þar með höfum vit ok
<pb n="200"/>

töfrat hingat marga góða gripi frá ýmsum herrum, ok
get ek nú," sagði hún, "sýnt yðr hér til nokkur merki."
Sörli kvað hana kunna sér margt at greina. Klæddist
hann síðan skjótt. En er hann var klæddr, settist hann
undir borð, ok bar kerling fram dýrliga fæðu með alls
konar ilmandi drykk. Dúkar váru þar af pelli ok
purpura, en ker ok skálir af gulli með gimsteinum
sett. Ok er Sörli hafði etit ok drukkit sem hann lysti,
leiddi kerling hann í afhelli einn ok sýndi honum þar
stóra nægð gulls ok gimsteina, ok þar af gaf hún honum
eitt tafl af gulli gert, ok þóttist hann aldri þvílíkt
sét hafa annat. Skikkju gaf hún honum hlaðbúna í
skaut niðr ok gullhring einn, sem at var saman skrúfaðr
í níu stöðum, ok mælti: "Berir þú þenna hring á
þinni hendi, munt þú hvárki á sjó né landi villast
mega." Þá mælti Sörli: "Aldri þáða ek slíka gjöf fyrr
af nokkurum manni," ok þakkaði henni nú gripina með
fögrum orðum ok mörgum.
Síðan bjóst hann til burtferðar, ok fylgdi hún honum
langt á leið. Þá mælti kerling: "Far þú nú vel, ok
ger annathvárt, at þú bíð hér við land, þar til ek hefi
gripina útvegat, ella at þú halt heim til Noregs, ok
vitja svá hingat aptr, nær þér sýnist." Konungsson
kveðst svá gera mundu. Helt nú konungsson aptr til
sinna manna, ok urðu honum allir fegnir, en kerling
fór heim til hellis síns. Innti þá Sörli mönnum sínum
allt af sinni ferð ok spyrr Karmon, fóstra sinn, hvat
honum þykkir ráðligast þar um, at hann heldi þegar
heim til Noregs eða bíði þar við land, til þess kerling
hefði gripina útvegat. En honum þótti bezt fallit, at
hann dveldist þar um mánuð næstan, til þess er kerling
hefði gripina útvegat, ok leið nú svá þessi tími, fram
til þess at konungsson hugði at vitja gripanna.
<pb n="201"/>

</p></div>

<div type="textpart" subtype="chapter" n="5"><p>

Einn dag í allblíðu veðri kvaddi Sörli konungsson
með sér tólf menn ok hugði nú at finna kerlingu at
máli. Gengu þeir allir ásamt, til þess at þeir fundu
hellinn. Gekk konungsson þá inn fyrstr. Ok er hann
kemr inn um dyrrnar, heyrir hann brak mikit í hellinum
ok skarkala, svá at honum þótti sem allt léki á
þræði, þat er var í nánd. Ok því næst sér hann, hvar
tvær flagðkonur eru at glíma með stórum atgangi, ok
reif hvár af annarri hár ok klæði, svá at báðar váru
þær alblóðigar. Þykkist hann nú kenna, at önnur þeira
er Mána flagðit, vinkona hans, ok þat þóttist hann sjá
fyrir víst, at hún mundi inn lægra hlut ór býtum bera
ok at hún væri næri því at þrotum komin af mæði.
Var ok víða klipit hold hennar frá beinum. Bregðr
Sörli þá sverði sínu it skjótasta ok býðr sínum mönnum
at veita lið Mánu. Höggr hann framan at skessunni
á brjóstit, svá at í beini stóð. Við þetta ólmaðist
hún svá mjök, at hún setti sínar klær fyrir brjóst Mánu,
ok við þat fellr Mána í óvit niðr. Greip tröllkonan
þá einn ás ok lamdi með honum alla menn konungssonar
til dauðs í einu höggi, en konungsson höggr
tveim höndum á vanga skessunnar, svá at af tók alla
vangafilluna, ok hljóp þar út af sverðit, svá at þat tók
sundr í miðju ás þann, er hún varðist með. Við þetta
ólmast hún ok setr sínar klær fyrir brjóst Sörla, svá at
hann fellr við í óvit, ok í því kom Mána á fætr aptr
ok réðst í móti skessunni. Raknar þá Sörli við ok lagði
sínu sverði í kvið skessunnar, svá at út gekk oddrinn
um bakit, ok varð þat hennar bani. Varð nú Mána
harðla fegin ok þakkaði konungssyni mörgum fögrum
<pb n="202"/>

orðum liðveizluna. Bað kerling hann þá með sér
ganga ok kvað honum mál þykkja mundu at sjá gripina.
</p></div>

<div type="textpart" subtype="chapter" n="6"><p>

Síðan tók kerling upp herklæði ok sverð bitrligt.
"Þessi herklæði," sagði hún, "sótti ek út á Serkland til
Maskaberts keisara, ok þau bar forðum inn mikli kappi
Pantíparus, sem eptir Agamemnon keisara stýrði Grikklandi.
Eru þau svá góð, at aldri mun nokkut sverð á
þeim festa, hvar sem þú fram kemr undir mennskra
manna eða trölla höndum, ok engi vætta mun svá
heitt eitri spýja eða eldi, at þeim granda kunni, en
sverðit bítr allt eins stál sem strá." Konungsson tók nú
við gripunum ok þakkaði henni með mörgum orðum
þessa útvegu. Leiddi kerling hann út með sæmiligum
gjöfum, ok skildu þau með vináttu. Sté konungsson
þegar á skip ok sigldi it beinasta sem byr gaf heim til
Noregs. Hitti hann þar föður sinn heilan á húfi ok
alla vini sína. Sagði þá Sörli allt it sanna af sínum
ferðum ok þeim frægðum, er hann vann á Blálandi.
Sat konungsson nú heima hjá föður sínum um vetrinn,
ok bar eigi neitt til frétta.
</p></div>

<div type="textpart" subtype="chapter" n="7"><p>

Nú víkur sögunni til Haralds konungs Valdimarssonar,
er stýrði tveim hlutum Noregs á móts við Erling
konung, sem fyrr er um getit, at einn dag, sem hann
sat við drykkjuborð, gengu tólf menn í höllina ok
kvöddu konung snjöllu máli svá mælandi: "Tveir
<pb n="203"/>

bræðr eru hér komnir við land þitt utan allt af Morlandi
með tólf þúsundir manna vaskra til stríðs. Annarr
þeira bræðra heitir Garðarr, en annarr Tófi. Vill
nú Garðarr festa dóttur þína, Steinvöru, ok er þat
allra manna mál, at aldri fái hún vaskara mann. Gef
þú, herra konungr, skjótt svar til ræðu minnar," sagði
sá, sem fram bar erendin. Konungr svarar: "Fyrr skal
hverr maðr hér í Noregi dauðr at velli hníga en ek
gefi svá leiðu trölli ok mögnuðum berserk dóttur mína,
ok seg þú þeim bræðrum, at ek muni koma til móts
við þá strax at morgni með allan minn stríðsafla."
Sendimenn gengu nú til tjalda ok kunngerðu þeim
bræðrum sín erendislok. En Haraldr konungr lét herboð
uppskera ok bað hvern mann koma til móts við
sik, er skildi kynni at valda. Fekk konungr vel fjórar
þúsundir stríðsmanna. Helt konungr nú út af borginni
með allan þenna her móti þeim bræðrum. En er þeir
urðu slíks varir, heldu þeir þegar á móti með allan
sinn her, ok slógu nú saman fylkingarnar. Urðu þar
skjót umskipti, ok er þat fljótast af at segja, at þeir bræðr
eyddu svá fljótt liði konungs, at fátt stóð eptir lífs af
hans hermönnum. En sem konungr sér þetta, býðr
hann sínum mönnum, sem eptir eru, at snúa heim til
borgarinnar. Hafði hann þá eigi meira en þrjár þúsundir,
ok hleypti konungr undan með þetta lið í borgina,
en þeir bræðr eltu flóttann allt at borgarportum,
ok lauk svá stríðinu.
</p></div>

<div type="textpart" subtype="chapter" n="8"><p>

Haraldr konungr helt nú ráðstefnu við lið sitt, hvat
til bragðs skyldi taka í þeim vanda ok nauðsynjum, er
<pb n="204"/>

þeim váru nú at höndum komnar, en þat gerðist á
þeira stefnu, at öllum þótti ráðligast vera, at sent væri
til Upplandaríkis ok gerð orð með skrifligum boðskap
Erlingi konungi ok sonum hans, svá at þeir kæmi þeim
til hjálpar með svá miklum her, er þeir kynni til at fá
it snarasta, ok var nú þetta staðfest. Sendi konungr
nú tólf menn til Upplandaríkis. Tókst þeim vel ferðin,
ok báru þeim feðgum bréfin, en þeir brugðu við skjótt,
er þeir fengu þenna boðskap, ok heldu af stað frá
Upplöndum ok léttu eigi fyrr en þeir fundu Harald
konung. Urðu nú fyrir þeim blíðar kveðjur, ok bjuggust
þegar ásamt allir til bardaga, riðu síðan út af borginni
í móti þeim bræðrum, en þeir bræðr kómu senn
í móti þeim frá herbúðum sínum með blámenn ok
bannsettar hetjur.
Einn maðr í liði þeira bræðra hét Loðinn. Hann
bar merki þeira. Hann var af Pólen. Stórr var hann
sem risi ok ólíkr öllum mönnum fyrir sakir afls ok illiligrar
ásýndar. Hans spjót var sex álna á lengd, en
þriggja spanna á digrð. Hann reið einum fíl ok lamdi
með sinni stöng bæði menn ok hesta, svá at öllum stóð
af þessum óvin mikill ótti. Ganaði hann langt undan
hernum ok var orðinn fimmtán manna bani, áðr en
fylkingar kómu saman. En er Sörli sá þetta, reið hann
þangat at, sem Loðinn var fyrir, ok lagði til hans með
sinni stöng. Vegr hann síðan Loðin upp ok snarar
honum ór söðlinum meir en fimmtán fet, svá at brotnaði
í honum hvert bein.
En sem þeir bræðr líta, at Loðinn fellr, tóku þeir
til ákafliga at ólmast með því æði, at menn hugðu eigi
annat en þeir ólmir væri orðnir, ok ríðr Tófi þá þar
at, sem Sigvaldi konungsson var fyrir, ok hyggr, at
hann skyldi sitt líf láta. En í þessari svipan kemr at
<pb n="205"/>

Sörli inn sterki ok höggr til Tófa, en þetta var sem
ógert, því at eigi beit á hans bannsettan búk meir en
á stein kæmi, ok nú stíga þeir báðir af sínum hestum
ok gangast at knáliga, svá at hvárrgi sparði annan. Hafði
Tófi brögð í frammi á ýmsa vega ok óð nú jörðina allt
til knjánna sem blautan snjó, en Sörli stóð öll brögð
hans af sér hreystiliga. Þá mælti Sörli: "Þat hugða ek
at sögnum, at engir í heiminum mundu meiri menn
en þeir af Afríka, en nú lízt mér þat lygar ok it mesta
drafl, ef þú hefir eigi meira þrótt en nú hefir þú í
frammi látit, svá mikill garpr sem þú þykkist vera."
Ok við þetta hamaðist Tófi sem mest hann kunni. Þá
mælti Sörli: "Þú, it blauða fól ok in fordæmda fýla,
skalt nú þat reyna, hvat vér norskir veitum slíkum
gestum sem þú ert, svá at þá þurfi síðr at langa til
fundar við oss." Þreif Sörli þá í eyra á Tófa ok reif
í burt af honum alla vangafilluna ok skeggit allt niðr
at bringu. Varð Tófi þá mjök ófríðr ásýndar. Brást
hann þá í dreka líking, af því at hann var mjök
hamrammaðr, ok blés nú framan at Sörla svá miklu eitri,
at undrum gegndi, með svartri svælu, en Sörli hjó í
þessu drekann sundr, ok lét Tófi þar líf sitt. Fell Sörli
þá í óvit fyrir hans umbrotum ok eitrsblæstri.
En er Garðarr sér sinn bróður at velli hníga, varð
hann ofrmáta trylltr ok reið nú þar at, sem Erlingr
konungr var fyrir. Leggr hann þá til konungs sínu
spjóti ok snarar honum ór söðlinum meir en tuttugu
fet, svá at þrjú rifin brotnuðu í annarri síðu konungs.
Í þessu raknar Sörli við, ok er hann sér föður sinn
felldan, reið hann þangat at, sem Garðarr var fyrir,
ok höggr til hans sínu sverði, svá at hann klauf höfuðit
ok búkinn allt at söðli niðr, ok fell Garðarr þá dauðr
af hestinum. Ráku þeir nú þegar flóttann bræðr, Sörli
<pb n="206"/>

ok Sigvaldi, ok drápu hvern, er þeir náðu, svá at fátt
eitt komst með lífi á burt.
</p></div>

<div type="textpart" subtype="chapter" n="9"><p>

Síðan hurfu þeir aptr til valsins ok létu kanna valinn.
Váru þá heim færðir til borgarinnar konungarnir,
Haraldr ok Erlingr, ok þat sárra manna, er græðandi
var, ok var þeim öllum græðsla fengin. Urðu þeir brátt
heilir sára sinna konungarnir, Haraldr ok Erlingr, ok
var þá þegar tilbúin ágæt veizla öllu stórmenni. Þakkaði
konungr þeim feðgum frægiligt fylgi, þó einna
mest Sörla inum sterka. Þótti þá eigi á Norðrlöndum
vera frægri maðr en Sörli. Haraldr konungr mælti til
Sörla: "Hver laun vilið þér nú af oss kjósa fyrir yðra
liðveizlu, sem þér hafið oss sýnt, því at ef vér hefðum
eigi yðar vaskleiks at notit, mundi Noregr allr ór hendi
oss. Skal nú yðr þat kunngera, at engan hlut veit ek
þann í minni eigu, er yðr skal of góðr vera, hvers sem
óska vilduð." Var þat allra manna mál, at konungr
mundi vilja gifta Sörla dóttur sína, ef hann vildi hana
kjósa, en Sörli svaraði máli konungs á þessa leið:
"Herra konungr," sagði hann, "eigi em ek svá naumlátr
sem þræll þurfandi, at ek vili mútur taka á afli
mínu. Þætti oss heldr meiri sómi, at vár frægð mætti
sem víðast út borin verða heldr en þiggja gjafir af yðr
hér fyrir, þat er í fjarlægar álfur færast mætti." Eptir
þetta var lokit veizlunni, ok heldu allir höfðingjar á
burt, hverr til síns heimkynnis. Fór Erlingr ok synir
hans til Upplandaríkis ok váru áðr með sæmiligum
gjöfum út leiddir af Haraldi konungi. Ok sat nú Sörli
um kyrrt þenna vetr.
<pb n="207"/>

</p></div>

<div type="textpart" subtype="chapter" n="10"><p>

Er er vára tók, lét Sörli búa til skip sín ok lýsti því
yfir, at hann vildi í hernað halda um sumarit. Sigldi
hann síðan burt af Noregi. Var Karmon, fóstri hans,
með honum sem fyrr. Herjaði Sörli nú um vestrátt
veraldar ok helzt um Affríkam, allt út at Rauðahafi.
Fénuðust honum margir góðir gripir á sjó ok landi.
Hafði hann nú fengit tólf skip, öll hlaðin með gull
ok dýrmæta gripi, ok valit fólk it vaskasta. En er mjök
var áliðit sumarit, vildi konungsson heim aptr snúa
til Noregs. Þat var eitt kveld mjök seint, at þeir kómu
við Morland it eystra. Þar tók Sörli strandhögg mikit,
herjaði á borgir ok kauptún ok rænti slíku er fyrir
varð, en hjó til bana hvern, er fyrir stóð. Þar tók Sörli
konungsson tólf menn ok tvá bræðr, er hétu Börkr ok
Bölverkr. Þeir váru in mestu illmenni ok einninn hamrammir
mjök. Þaðan helt Sörli konungsson til Danmerkr
ok allt at Eyrarsundi. Köstuðu þeir þá akkerum
ok lágu af um nóttina.
</p></div>

<div type="textpart" subtype="chapter" n="11"><p>

En at morgni, er menn vakna á skipum konungssonar,
sjá þeir inn á sundinu lengra liggja sjau skip,
ok þar í er svá lystiliga skrautligr dreki, at hans líka
þóttust þeir aldri fyrr sét hafa, hvárki at stærð né
búnaði. Allr var hann stáli sleginn ok gulli laugaðr fyrir
ofan sjómál, þar með stafnar hans út skornir með miklum
meistaradóm ok prýddir inu skærasta gulli ok víða
svá í skurðina silfri smelt. Hann var ok fagrliga steindr
<pb n="208"/>

ok málaðr með alls konar ýmisligum litarhætti, grænum
ok hvítum, gulum ok bláum, bleikum ok svörtum.
Á þessum fríða knerri stóð maðr við siglu, mikill at
vexti ok aldraðr at líta. Hann var í kápu þeiri, er öll
var hlöðum búin. Sverð hafði hann í hendi bjart ok
bitrligt. Ok er Sörli nálgaðist drekann, heilsar hann
upp á þenna mikla mann ok spyrr: "Hverr er þessi
inn stolti maðr, er fyrir þessum stóra dreka ræðr, er
svá fram brunar með mikilli prýði ok prakt, at engan
hefi ek slíkan fyrr sét?" Inn mikli maðr, er á drekanum
stóð, mælti: "Þessi mun einn sá vera, at eigi mun
þik óttast né hræddr vera fyrir þér eða þrælum þínum,
er þér fylgja, ok mun ek yðr lítit fleira segja."
Sörli mælti: "Þat þykkjumst ek heyra, at þér þykkizt
of góðir til at mæla við oss, en hverr sem þú ert, munum
vér þora at sjá yðr, áðr en úti er, en þat er helzt
minn grunr, at þetta muni vera Hálfdan konungr
Brönufóstri Hringsson af Svíþjóð inni köldu, hverja þú
vannst af Agnari inum auðga, föðurbróður mínum,
en gerðir hann at slá. Ætti mér því eigi at þykkja kosta
vant við þik. Vil ek nú bjóða yðr þann kost at gefa
á mitt vald þenna góða dreka ok þér farið, hvert þér
vilið." Hálfdan konungr mælti: "Lengi höfum vér
þessum dreka stýrt, ok hefir hann ætíð happsamr verit.
Hefir mér ok opt meira fyrir hann boðizt en gefa hann
á burt fyrir enga muni, ok þótt ek hafi land unnit af
föðurfrænda þínum, muntu svá búit hafa verða." Var
þá konungr æfar reiðr orðinn, ok gekk hann þá aptr
ok fram um drekann. Bauð hann mönnum sínum, at
þeir it snarasta byggist til orrostu móti þessum þrjótum
ok dræpi þá it fyrsta. Var þá mikit hark á drekanum,
ok var skotit fyrst stórum ásum ok grjóti, flettiskeptum
ok örvum, gaflokum ok öxum, kesjum ok
<pb n="209"/>

pálstöfum ok allra handa vápnum. Varð nú mikit mannfall,
ok leið eigi lengi, áðr öll skip Sörla váru eydd
ok í sundr brotin utan þat eitt, er hann sjálfr stýrði,
en Hálfdan konungr hafði misst þrjú.
Einn var sá maðr með Hálfdani konungi, er Þórir
hét inn sterki. Hann var sonr Þorviðs jarls ok var
fimmtán vetra at aldri, en þó it mesta mannval ok fullhugi,
svá at engi var hans jafningi at hreysti ok drengskap
um allt Svíaveldi.
Nú er at segja frá Sörla, at þegar hann sér, at eigi
mátti svá búit standa, þá hleypr hann upp á drekann,
er minnst varði, ok þeir Börkr ok Bölverkr með honum
kómust upp í öðrum stað en Sörli, ok börðust
þeir nú allir drengiliga, eptir því sem hverr hafði þrek
til ok karlmennsku. Hjó Sörli ok lagði hvern, sem
fyrir stóð, ok þyrmdi engum, en þeir Börkr ok Bölverkr
gengu með öðru borði, þar sem Þórir var fyrir.
Hálfdan konungr Brönufóstri sér nú þetta, at þeir eru
upp komnir á drekann. Æðir hann nú fram móti Sörla,
ok höggvast þeir í ákafa. Mátti þar sjá bæði mörg högg
ok stór. Gekk þat svá langan tíma, at hvárrgi þeira
hopaði á hæl it minnsta fyrir öðrum, en þó kom heldr
svá um síðir, at Hálfdan konungr tók at mæðast, því
at hann var maðr mjök mikilliga gamall, en Sörli var
því lystugri til höggorrostunnar sem hann sóttist lengr.
Tók nú at berast föll á Hálfdan konung, svá at hann
hörfaði aptr at lyptingunni ok var nær því sem at þrotum
kominn af mæði. Þá mælti Sörli: "Þigg nú grið,
Hálfdan konungr, ok sættumst vit. Vil ek þat eiga undir
drengskap yðrum, hverja sæmd þér vilið mér gera."
Konungr mælti: "Nú finn ek með þér gerla bleyðuhug,
ok mun þik nú hræðsla standa sem fleiri norska
frændr þína, ok skaltu svá við búast, at þar ek hefi aldri
<pb n="210"/>

geð mitt lægt við nokkurn mann, þá mun svá enn vera
við þik." Sörli mælti: "Þú munt, konungr, ráða verða,
en þó segi ek þér griðin vís." Síðan tóku þeir enn aptr
at berjast í annat sinn svá ákafliga, at hvárrgi sparði
annan, ok varð þat langa hríð. En svá fór sem fyrr, at
konungr hopaði ok var því nær sem kominn at aptara
stafni drekans, ok sigraði hann þá svá mikilliga mæði,
at varla mátti hann halda sverðinu. Þá mælti Sörli:
"Enn býð ek þér grið, konungr, ok sættumst vit. Vil ek
þat eiga undir drengskap yðrum, hverja sæmd þér vilið
við mik auka." Hálfdan konungr mælti: "Fordæmdr
verði sá, sem þiggr nokkur þín boð, ok fyrr skal ek
lífit láta með hreysti ok drengskap en ek ganga at
þessum þínum boðum." Þá mælti Sörli ok kvað hann
engrar æru verðan af sér upp frá þessu. Hjó hann þá
svá hart ok títt, at konungr kom engri vörn við fyrir
mæði sakir, til þess at sverðit hraut ór hendi hans.
Henti Sörli þat þegar á lopti, ok lagði því í gegnum
konung. Hafði Hálfdan konungr aldri fengit sár né
knésig af nokkrum manni. Lét konungr þar líf sitt með
góðan orðstír.
</p></div>

<div type="textpart" subtype="chapter" n="12"><p>

Nú er at greina frá Þóri sterka, at hann hjó niðr
menn Sörla sem hrátt hrís væri, svá at öllum var dauðinn
víss, er eigi hopaði á hæl fyrir honum. Nú sér
Börkr þetta, ryðst nú fram ok höggr til Þóris sem mest
hann kann. En er Þórir sér vísan dauða sinn, hleypr
hann í lopt upp aptr á bak yfir slána, ok kom þar niðr
í sverðit ok varð þar fast. Varð Berki seint um at ná
aptr sverðinu. En er Þórir sér þat, greip hann upp
<pb n="211"/>

mikit tré, er hjá honum var, ok laust því í höfuð á
Berki, svá at haussinn brotnaði. Laut nú Þórir við
höggit, ok í því hjó Bölverkr um þverar herðar honum,
svá at Þórir var nær sem fallinn, en eigi beit á
hans brynju. Nú snerist Þórir við Bölverki, greip sinni
hendi um hvárn fót á honum ok slengdi honum niðr,
svá at haussinn brotnaði í smámola. Var þá svá margt
lið Sörla komit á drekann, at Þórir sá sitt óvænna ok
at hann mundi brátt ofrliði borinn verða, ok þar með
sér hann Hálfdan konung fallinn. Tók hann þá þat
ráð, at hann hljóp fyrir borð á drekanum ok syndi it
beinasta til lands, þess er réð fyrir Sigurðr, sá er lengi
hafði fylgt Hálfdani konungi Brönufóstra, ok tók hann
við honum allvel. En eptir bardagann tók Sörli drekann
á sitt vald ok alla þá gripi, er Hálfdan konungr
hafði átta. Sigldi hann nú heim til Noregs ok hitti brátt
föður sinn, frændr ok vini heila á húfi, ok varð þar
fagnaðarfundr. Innir þá Sörli konungsson allt it ljósasta
af sínum ferðum, ok þótti mörgum honum mikil
frægð aukizt hafa í þessari ferð. Girntust þá sem flestir
at sjá drekann Skrauta. Var þat allra manna mál,
at eigi mundi finnast betra eða vegligra skip, hvárki
at stærð né búnaði.
</p></div>

<div type="textpart" subtype="chapter" n="13"><p>

Eitt sinn var þat, at þeir gengu á tal feðgar, Erlingr
konungr ok Sörli. Þá mælti Erlingr konungr, at svá
mætti Sörli við búast sem at brátt mundi honum ófriðar
ván af þeim bræðrum, Hálfdanar sonum, er fregnuðu
líflát föður síns. Var nú skjótt við brugðit, ok
söfnuðu þeir feðgar liði um allan Noreg. Gerðu þeir
<pb n="212"/>

ok Haraldi konungi orð, at hann sendi þeim nokkurn
liðsafla. Ok er þessu var öllu ráðit, höfðu þeir sterkan
vara á sér dag ok nótt ok væntu á hverri stundu ófriðar.
</p></div>

<div type="textpart" subtype="chapter" n="14"><p>

Hins er nú at geta þessu næst, at Þórir sterki komst
til lands, sem fyrr var frá sagt, hitti Sigurð konung
ok innti honum allt it sanna um fráfall Hálfdanar
konungs. Þótti þeim öllum stirðar fréttir ok þó einna
mest Sigurði konungi. Dvaldist Þórir þar eigi lengi,
áðr konungr fekk honum skip ok menn til Svíaríkis.
Sigldi Þórir þá it beinasta til Svíþjóðar ok tók höfn
næri borginni Litidorum, er þá var höfuðstaðr ríkisins.
Hálfdan konungr átti þar tvá syni. Hét annarr
Högni, en annarr Sigmundr. Dóttur átti hann, sem
Marsibil hét sem móðir hennar.
En er Þórir hitti menn at máli, fregnar hann, at
Högni er sigldr ór landi til Astró, hertogans af Englandi.
Gengr nú Þórir heim til hallarinnar ok síðan
inn fyrir Sigmund konungsson, þar eð hann sat með
höfðingjum öllum ok vildislýð. Kveðr þá Þórir
konungsson, en hann spyrr þegar frétta ok hvárt Hálfdan
konungr væri með heilu ok höldnu aptr kominn, en
Þórir svarar máli hans svá: "Mikil ok ill tíðendi er nú
at greina af várum ferðum, fráfall Hálfdanar konungs,
föður yðvars, rán ok missi drekans Skrauta ok allra
konungsins dýrgripa." Innir nú Þórir allt it sanna frá,
hversu at Hálfdan konungr var felldr af Sörla inum
sterka ok allir hans menn deyddir. Brá öllum mjök
við þessi tíðendi ok allra helzt drottningu, því at
hún fekk hvert ómegin eptir annat, til þess at hún
<pb n="213"/>

sprakk af harmi. Varð nú enn meiri sorg en áðr. Var
hún heygð at fornum sið virðuliga ok erfi drukkit eptir
þau bæði, konung ok drottningu. Var þar mörgum
innanlands höfðingjum til boðit.
Ok at afrunninni inni mestu ókætinni ok harminum
eptir þau konung ok drottningu, þá helt Sigmundr
konungsson ráðstefnu um þat, hvat tækiligast væri í
slíku tilfelli sem nú var þeim á höndum. En öllum
þótti ráðligast, at sent væri bréf með boðskap á fund
Högna ok hertugans Astró til Englands sem skjótast.
Var nú svá gert. Fóru sendimenn sína leið ok sigldu
til Englands. Tókst þeim vel ferðin ok báru bréfin
þeim Högna ok hertuganum. En er Högni fekk tíðendin,
lét hann sitt skip it snarasta tilbúa ok bað hertugann
eptir koma með svá mikinn her sem mest hann
kynni til at fá. Játaði hertuginn því brátt, at svá vera
skyldi.
</p></div>

<div type="textpart" subtype="chapter" n="15"><p>

En áðr en Högni skyldi til skips ganga, fór hann
at hitta drottningu Marsibil, er átti Astró hertuga, ok
innir henni allt um fráfall Hálfdanar konungs, föður
þeira. En er hún heyrði þat, varð hún svá reið ok
sorgbitin, at hún fell í óvit hvert at öðru. En er hún
vitkaðist ok raknaði við, bað hún þangat kalla hertugann,
ok kom hann jafnsnart á hennar fund. Tók hún þá til
máls ok sagði: "Glöggt þykkjumst ek þat sjá, at hvárugum
ykkar Högna finnst mikit til um fráfall föður
míns, ok er þat auðsét, at allr dugr mun ór ykkr vera
at vekja hefndir eptir hann, ok sú skömm mun uppi
vera, á meðan Norðrlönd byggjast, ok í allra minnum
<pb n="214"/>

höfð at aldatali, at Hálfdan konungr hafi eptir sik
látit svá dyggðarlausar lyddur ok leiðar geitr sem þér
eruð, er allt kunnuð hræðast sem inn blauðasti heri,
ok væri þat nær mínu skapi, at þér fengjuð mér vápn
ok herklæði, ok mundi þá aldri kunna miðr at fara
en yðr ferr nú öllum hans vandabundnum. Mætti þat
svá vera, at öllum yðr mundi þat til óendanligrar
skammar ok svívirðu snúast, svá lengi sem lifðuð, ok
sem meira þó um er vert eptir dauðann, ok væri þá
betra með sæmd at vera fallinn fyrir vápnum óvina
sinna." Ok er henni var runnin in mesta reiði, stóð
hún upp, tók hertugann í fang sér ok lagði hendrnar
um háls honum grátandi ok mælti: "Virð þú til elsku
mína ok manndóm sjálfs þín, at þú hefnir föður míns
á þeim ljóta ok leiða þýjarsyni, sem hann hefir af dögum
ráðit." Þá mælti Högni: "Vertu dæl, systir, því at
svá skulum vér hefndir vekja eptir föður várn, at þér
skal vel líka." Hún mælti: "Helzt treysti ek þér, bróðir,
hér til, at þér muni bezt fara hér um af náungum
várum."
Eptir þetta kvaddi Högni hertugann ok systur sína
ok sigldi heim til Svíaríkis. Dró hann nú saman múg
ok margmenni, ok síðan mælti Högni: "Ek mun á
burt verða heðan ok vita, hvat ek kann finna til Sörla
ins sterka, því at eigi mun hann vísari vera í Noregi
en annars staðar, en Sigmundr, bróðir minn, skal hafa
hér landstjórn ok halda stríð við hann, kunni hann
hingat vitja, með styrk Þóris sterka ok annarra höfðingja
ok vera við honum búnir nótt sem dag, ef hann
kann hér at at bera, en ek mun it snarasta aptr koma,
er færi gefst." Öllum þótti þetta bezt fallit vera, sem
Högni mælti fyrir. Sigldi hann nú burt af Svíþjód, ok
heldu it beinasta undir Noreg.
<pb n="215"/>

</p></div>

<div type="textpart" subtype="chapter" n="16"><p>

Hins er nú at geta, at Sörli konungsson sat heima
hjá föður sínum í Upplandaríki, ok höfðu þeir feðgar
saman dregit ógrynni hers. Einn dag mælti Sörli konungsson
við föður sinn: "Nú vil ek," sagði hann, "heðan
burt sigla til Svíþjóðar ok leita um sættir við þá
bræðr, ef kostr er á, en þér skuluð hér eptir vera með
helming liðsins ásamt Haraldi konungi ok Sigvalda,
mínum bróður, en drekinn Skrauti skal útskipaðr
liggja til varnar hér fyrir staðnum." Öllum þótti þetta
ráðligt.
Eptir svá talat sigldi Sörli konungsson inn sterki
burt af Noregi austr fyrir land ok allt at eynni Mostr,
sú ey er lukt hömrum stórum ok skógi vaxin, sigldi
millum landsins ok eyjarinnar. En í þeim sama punkt
sigldi Högni konungsson framanvert við eyna, ok fórust
svá hjá, at hvárugir hittu aðra. Sigldi Sörli beint
at Svíaríki ok tók höfn nærri borginni, ok lét hann
þar reisa herbúðir sínar.
Nú er hins at geta, at Högni konungsson sigldi beint
undir Noreg. Gaf þeim vel byri ok kómu við land at
höfnum þeim, er lágu í nánd Upplandaríkis. Ok er
þeir nálguðust, litu þeir þar fyrir sér liggja fjörutíu
skip, ok sáu þeir þar ok kenndu drekann Skrauta. Kom
þá reiði ok grimmd í hjarta á Högna, ok mælti hann
síðan: "Auðsét er þat nú, at heima mun vera Sörli inn
sterki, því at hér kenni ek drekann Skrauta." Bað Högni
þá skjótt leggja at skipunum, ok svá var gert.
Sá maðr, er yfir var settr drekann, hét Ívarr. Hann var
af Finnmörk austan, einn góðr riddari. Þá mælti Högni:
"Þér inir leiðu þrælar skuluð þat vita, at ek býð tvá
<pb n="216"/>

kosti. Annarr er sá, at þér gefið á mitt vald þenna
góða dreka, en sá annarr, ef þér vilið eigi þenna, at
þér verið þá fé ok fjör, meðan þrek til vinnst, fyrir
oss." Ívarr svaraði hans máli ok sagði þat enga ván, at
hann upp gæfi drekann. Við þetta varð Högni æfar
reiðr. Tókst nú at skömmum fresti með þeim inn snarpasti
bardagi, ok var þá eigi at sökum at spyrja. Eggjaði
þá Högni sína menn til atsóknar ok mælti við einn
sinna manna, er Svalr hét: "Þat hugða ek, at þú mundir
vera góðr riddari, en nú vill mér eigi þat reynast."
Svalr mælti: "Ef engi þinna manna, konungsson, gengr
tæpiligar fram en ek, þá má ek makliga sneypu líða."
Ok í þessu hljóp Högni fyrstr upp á drekann ok með
honum Svalr. Hjó Högni þá ok lagði hvern, sem fyrir
stóð, ok þyrmdi engum, en Svalr gekk með öðru borði.
Kom Ívarr þá í móti Sval ok höggr til hans, svá at Svalr
fell flatr niðr ok blóð rann ákaft af munni hans ok vitum.
Þá mælti Ívarr: "Segðu heim til Svíþjóðar, þá þú
kemr þar, at þú hafir hitt oss norska fyrir, ok vil ek
nú þó bæta þér, ef þér þykkir eigi duga." Þá mælti
Svalr: "Lítt veiztu þat, löðrmenni, hvárt vit erum
skildir at svá búnu eða eigi." Spratt nú Svalr fimliga á
fætr, greip sinni hendi um hvárn fót Ívari ok slengdi
honum niðr, svá at haussinn brotnaði í smátt. Þá mælti
Svalr: "Svá plögum vér svenskir at gera refunum, nær
þeir ganga í gildruna, ok hlægir mik þat, at eigi munir
þú fréttir heim segja Erlingi konungi." En er Ívarr
var fallinn, hafði Högni gagnrutt drekann, ok var
þetta allt jafnsnart í senn. Gengu nú allir á hönd Högna,
sem eptir váru. Tók Högni þá drekann á sitt vald, sigldi
síðan heim til hafnar ok lét nú þegar reisa herbúðir
sínar skammt frá borginni Erlings konungs.
<pb n="217"/>

</p></div>

<div type="textpart" subtype="chapter" n="17"><p>

En at morgni komanda, er lítt var ljóst, sendi Högni
tólf menn til hallarinnar, ok var Svalr fyrir liði þeira.
Bað Högni, at þeir segðu þeim Sörla inum sterka ok
Erlingi konungi, föður hans, at hann byði þeim bardaga
þegar samstundis. Fóru nú sendimenn ok létta eigi
fyrr en þeir koma í höllina, þar eð Erlingr konungr
inni sat með öllum sínum höfðingjum ok lendum lýð.
Heilsar Svalr upp á konung ok mælti svá: "Högni,
sonr Hálfdanar konungs, hefir oss hingat sent ok lætr
kunngera þér, konungr, at hann býðr Sörla inum sterka
bardaga, ef hann er hér innan lands, ella sjálfum þér,
ef hann er eigi heima, ok vill nú Högni hefna á ykkr
feðgum makligra svívirðinga. Uggir mik eigi muni
ykkr betr fara en þeim leiðu þrælum, er verja skyldu
land þitt ok drekann Skrauta, hverir fljótt fellu fyrir
oss sem ragar skógargeitr. Lítast mér þínir menn, konungr,
heldr huglausir vera ok heldr hentir til at þjóna
hér í höll þinni heldr en bardaga halda við vaska
stríðsmenn þá af Kúrlandi ok Köldu-Svíþjóð. Því er þat mitt
it bezta ráð, at þú gefir þik fanginn ok allt þitt ríki á
vald Högna, undir þá miskunn, sem honum þykkir þú
makligr til vera at þiggja." Þá mælti Erlingr konungr:
"Eigi var lukkan frá horfin Högna, er hann náði einum
þvílíkum sem þú ert, því at mörgum mundi miðr
fara at flytja erindi herra síns en þér. Skrafar þú eigi
hug ór oss norskum með stóryrðum þínum ok drembilæti.
Væri þat makligast ek léti hengja þik á gálga fyrir
djörfung þína ok kenndi þér svá at leika eigi þvílíkt við
fleiri." Svalr mælti: "Eigi er ek hræddr um þat eða
fyrir því, þótt fram komi. Mundi þín þá at illu meir
<pb n="218"/>

ok framar getit vera en annarra höfðingja allra sem
þú síðr grið gæfir sendimönnum." Erlingr konungr
mælti: "Gakk burt ok seg Högna, at vér munum koma
til móts við hann." Gekk Svalr þá ór borginni ok hitti
Högna at máli. Greindi hann honum þá inniliga frá
viðræðum þeira Erlings konungs, en eptir þat at Svalr
var burt ór höllinni, árnuðu honum allir ills, þeir er
eptir váru.
</p></div>

<div type="textpart" subtype="chapter" n="18"><p>

Nú sem Högni hafði þetta heyrt, sem nú var frá sagt,
klæddist hann skyrtu einni, er engi járn kunnu á at
bíta, ok spennti sik sverði því, er Sigrljómi hét ok
forðum átti Hrólfr konungr kraki. Síðan kvaddi Högni allan
sinn her til orrostu ok stóð nú fremst sinna manna.
Kom nú Erlingr konungr ór borginni með allan sinn
her ásamt Haraldi konungi ok Sigvalda, syni sínum.
Maðr sá, er merkit bar fyrir Erlingi konungi, hét
Sverrir. Hann var af Finnmörk austan, góðr riddari.
Högni reið nú fram í fylkingar Noregs manna, hjó ok
lagði hvern, er fyrir varð, ok þyrmdi engum, ok í þessari
svipan mætti hann Sverri, merkismanni Erlings konungs,
ok hjó til hans með sínu sverði, en Sverrir brást í
jörð niðr. Ríðr nú Högni um þverar fylkingar ok fellir
hvern um annan. En sem hann er ákafastr at höggva
niðr liðit, kemr svá mikit león upp ór jörðunni, at
öllum stóð felmtr af ógn þeiri. Snerist leónit þá brátt í
móti Högna ok laust sínum hala á hest hans svá hart,
at Högni hraut langt í burt ok í einn skógarrunna. Nú
spratt Högni fljótt ok fimliga á fætr ok höggr í móti
dýrinu, en þat var sem ógert, því at eigi beit it minnsta
<pb n="219"/>

á leónit, ok tók þat við hverju hans lagi. Nú snarar
Högni sínu sverði, ræðr í móti dýrinu, ok sviptast nú
harðliga, svá at allt gekk ór lagi, þat sem fyrir varð,
jafnvel eikrnar af stofnunum. Stóð þessi glíma um heilar
þrjár stundir. Neytti þá konungsson orku ok ills kraptar,
tók dýrit upp á bringu sér ok slengdi því niðr við einn
eikarstofn, svá at í sundr fór í því hryggrinn, en við þetta
spýr dýrit eitri með ógurligum frýsingum ok dimmri
svælu, en skyrtunnar dugnaðr hlífði konungssyni, at
hann sakaði ekki, en þó leið hann í ómegin ofan á leónit.
Erlingr konungr sér nú þetta ok ríðr þangat, sem
Högni lá, ok hjó þvert urn herðar hans þrjú högg, en
eigi at heldr beit á hann sverðit.
Nú sem konungr verðr þess víss, at eigi bíta hann
vápn, þá kallar hann á einn sinna manna, er Gellir hét,
ok bað hann ljósta Högna til dauðs með kylfu sinni. En
er Svalr sér Erling konung standa yfir Högna með
nöktu sverði, þá setti hann hest sinn á skeið sem mest
mátti hann, reið at Erlingi konungi, lagði til hans sínu
spjóti, er minnst varði, ok snaraði konungi ór söðlinum
meir en fjörutíu fet, svá at brotnaði í honum hvert
bein. Nú snerist Gellir í móti Sval, hefr upp kylfuna
ok vildi ljósta hann til dauðs. Sér Svalr þá vísan bana
sinn, ef á kæmi. Hljóp hann því ór söðlinum aptr á
bak, ok kom kylfan á hestinn, svá at í sundr gekk
hryggrinn. Nú ræðr Svalr á Gelli, ok sviptast þeir harðliga,
þar til er Gellir fell til jarðar. Þá mælti Gellir:
"Nú vilda ek fóstra mín kæmi." Því næst fann Svalr,
at kippt var í herðar honum heldr óþyrmiliga á bak
aptr, svá at nú varð Svalr undir, en Gellir ofan á, ok
hugði nú Gellir, at Svalr skyldi lífit láta. Í þessu raknar
Högni við, grípr sverð sitt ok höggr Gelli sundr í
miðju. Komst Svalr á fætr við þetta, þótt hann leikstirðr
<pb n="220"/>

væri. En er Högni laut við höggit, hjó Haraldr konungr
þvert um herðar á honum, svá at Högni var nær
sem fallinn. Nú snerist Högni við, reiðir upp sverðit
ok höggr til Haralds konungs, svá at hann klauf hann
allt at söðli niðr. Síðan reið Högni þangat at, sem
Sigvaldi var fyrir, ok setti sverðit á háls honum, svá at af
tók höfuðit. Var nú fátt eptir orðit af þeim norsku,
en þeir, sem eptir stóðu, flýðu allir í borgina ok inntu
drottningu allt um fráfall konunganna ok Sigvalda. Var
nú svá mikil sorg í borginni, at engi gáði hvárki svefns
né matar at neyta.
</p></div>

<div type="textpart" subtype="chapter" n="19"><p>

At morgni eptir orrostuna, sem lítt var ljóst, bjóst
Högni í borgina með öllu liði sínu. Gekk hann fyrst í
höll konungsins ok fann þar engan mann inni utan tilkomulausa
þræla. Frétti Högni þá at, hvar drottning
væri, en þeir sögðu hana gengna í höll dóttur sinnar.
En er þeir Högni hugðu þangat at vitja ok þeir váru
komnir at þeim skíðgarði, er var í kring skemmuna,
laust á svá mikilli þoku, at engi sá annan, ok fundu
þeir hvárki skíðgarðinn né skemmuna. Fetuðu þeir þá
hvergi. En um síðir varð svá mikil móða fyrir hernum,
at margir duttu þar ofan í á kaf ok svömluðu þar svá
innan um þá nótt alla með stórum erfiðismunum. Varð
þeim torsótt at klifrast neðan þá hamra, er tveim megin
váru móðunnar. Gekk þetta allt til dags. En sem
dagaði, sjá menn enga móðu, ok höfðu þeir verit at
klórast neðan skíðgarðinn allt um kring, þar þeir hugðu
hamra vera, duttu svá þar ofan fyrir ok gátu eigi at gert.
Ok er þeir sáu slíkt óefni í hafa orðit, bauð Högni at
<pb n="221"/>

brjóta portin ok ná hurðinni af hjörunum. En er þat
var gert, ganga þeir Högni í skemmuna, ok er þeir
kómu þar, sáu þeir engan mann. Tók þá flesta at stanza
af slíku. Lét Högni þá upp brjóta allar féhirzlur ok
taka þaðan gull ok silfr ok dýrleg klæði. Fór hann
síðan á burt með öllu liði sínu. Ok er þeir váru skammt
komnir mjök, verðr Högna aptr litit ok sér á múrnum
standa konu ófríða ok mjök aldraða ásýndum ok hjá
henni eina jómfrú svá fagra ok dæilega ásýndum, at
Högna fell vel til geðs hennar prýði. Þá mælti Högni
til Svals: "Hver grunar þik, at þessi sé in fagra, sem
þar stendr hjá þeiri ljótu kerlingu á múrnum?" Svalr
mælti: "Þat mun vera dóttir Erlings konungs, Ingibjörg,
ok fóstra hennar, ok munu um brögð búa við
þik ok vilja oss feiga." Högni mælti: "Aptr skulum vér
hverfa ok ná þeiri inni fögru mey." Svalr mælti: "Eigi
má svá vera, herra, því at í nótt fengum vér hrakning
með stórum erfiðismunum, en nú munum vér fá dauðann
vísan, ef vit aptr snúum." Högni bað þá, at Svalr
ráða skyldi. Riðu þeir nú til tjalda ok skipta öllum sínum
herbúðum. Síðan stigu þeir á skip, létu frá landi
ok sigldu burt af Noregi sínum skipaflota. Váru þau
fimmtíu at tölu með drekanum Skrauta. Sigldu þeir
nú beinleiðis hægan byr, allt til þess þeir kómu til
Svíaveldis.
</p></div>

<div type="textpart" subtype="chapter" n="20"><p>

Hins er nú at geta, er áðr var frá horfit, at Sörli
konungsson kom í Svíaríki. Tók hann höfn nærri borginni
ok lét reisa þar sínar herbúðir. Hann hafði í sínu liði
margt vaskra manna. Tveir bræðr váru með honum
<pb n="222"/>

finnskir. Hét annarr þeira Falr, en annarr Fróðel. Þeir
váru báðir vel menntir í kyngikröptum öllum ok
forneskju, svá at nær þeim sýndist, váru þeir aðra stund
í jörðu, en svá þótti mönnum sem ör flygi af hverjum
þeira fingri ok fyrir hverri ör maðr til dauða kjörinn.
Með Sörla váru þeir þrír bræðr aðrir, sem aldri höfðu
mæðzt né sigrazt í neinni orrostu. Þeir hétu Ámundi,
Austmundr ok Arnljótr gauzki.
En er þeir höfðu sínar herbúðir sett, konungsson
ok hans menn, sendir hann tólf menn til hallarinnar,
ok var Sverrir formaðr ferðarinnar. Ok er sendimenn
inn kómu í höllina, þar er Sigmundr sat með sínum
höfðingjum, þá mælti Sverrir: "Sörli inn sterki, sonr
konungsins af Noregi, hefir oss hingat sent ok lætr
þér kunngera, at hann býðr þér sátt ok sæmd fyrir
konunginn Hálfdan, föður þinn, ok þat allt fé, er konungr
átti, þar með vináttu sína ok fóstbræðralag ok alla
þá sæmd, er hann kann frekast at veita ykkr bræðrum."
Ok er Sigmundr heyrði þessi orð ok boð, þá varð hann
óðr ok ærr með ákafri grimmd ok forsugu hjarta ok
mælti svá: "Pakkið yðr skjótt heðan ok innið þat þessum
níðingi, er þér eruð frá sendir, at hann skal höggvinn
verða fyrir hund ok hrafn ok síðan á eldi brennast,
bæði han ok allr hans herr." Sverrir mælti: "Eigi
mun Sörli hræðast þessar hótanir." Sigmundr mælti:
"Verið skjótt burt frá augum mínum, þér leiðu þrælar,
ok innið slíkt Sörla, at hann á engrar vægðar ván af oss,
ok skal hann fordæmdr fá maklig laun sinna skammarligra
hryðjuverka, þau sem fæsta skal eptir langa." Gekk
Sverrir nú burt ok innir Sörla allt af viðræðu þeira
Sigmundar, svá sem til bar, ok kveðr engra sátta framar
ván vera meðal þeirra.
Eptir þetta svá talat býr Sörli inn sterki allan sinn
<pb n="223"/>

her til orrostu, en þeir Sigmundr ok Þórir sterki þeystu
sitt lið allt út af borginni, ok var nú it mesta heróp
gert af hvárumtveggjum með miklum lúðraþyt ok
trumbuhljóðum. Ok er fylkingar kómu saman, hjó Sörli
ok lagði hvern, er fyrir stóð, ok rauf hann fylkingu
Sigmundar mörgum sinnum bæði um þvert ok at endilöngu.
En er Sigmundr konungsson sá þat, hugði hann
at rétta við fylkingararminn ok reið nú fram ákafliga,
mætti þá í hernum þeim bræðrum, Fal ok Fróðel, ok
sá hann þeir drápu svá liðit niðr, at undrum gegndi.
Vildi nú Sigmundr hefna sinna manna, reiddi upp sverðit
ok hjó til Fróðels, en hann brást í jörð niðr við höggit.
Náði Sigmundr þá til hans í því ok vildi hann upp
toga. Kom þá Falr at í þessu neðan ór jörðinni á bak til
við Sigmund ok lagði hann neðan í kviðinn undir
brynjuna, svá at þat varð hans bani. Fell nú Sigmundr
dauðr niðr, ok fór þar allr hans ofsi. En er Þórir inn
sterki leit þetta ok sá, at eigi mundi tjá at berjast lengr
við Sörla, þá flýði hann aptr í borgina með þat fátt
liðs,er eptir var orðit.
</p></div>

<div type="textpart" subtype="chapter" n="21"><p>

En er Sörli sá þat, færði hann sínar herbúðir nær
borginni, ok gengu nú at með oddi ok egg at brjóta
múrinn, en Þórir ok hans menn báru út á þá af múrnum
vellanda bik ok brennistein, svá at Sörli fekk þar
af mikit mannspell. Lét hann þá aptr upp taka sínar
herbúðir ok færa þær lengra í burt frá borginni, þangat
er fyrst höfðu þær staðit.
<pb n="224"/>

</p></div>

<div type="textpart" subtype="chapter" n="22"><p>

Nú sem þetta var tíðenda, kemr hertoginn Astró af
Englandi með óflýjanda her á mörgum skipum, ok
tókst nú af nýju in snarpasta orrosta með þeim Sörla
konungssyni. Fell þá svá liðit niðr af hvárumtveggjum
sem hrátt hrís, nær þat er í skógi kvistat. Reið nú Sörli
inn sterki fram ákafliga ok felldi lið á báðar hendr ok
slíkt it sama hertoginn Astró aptr í mót. Stóð sú orrosta
í næstu tvá daga, svá at ósýnt þótti, hvárir sigra mundu.
</p></div>

<div type="textpart" subtype="chapter" n="23"><p>

Ok er inn þriði dagr kom, sáu menn mörg skip af
hafinu sigla ok þangat at landi stefna. Þau váru öll vel
búin, en þó bar eitt langt af öllum öðrum. Þar þóttust
menn kenna drekann Skrauta, ok gátu menn þá til,
at þetta mundi ferð Högna Hálfdanarsonar Brönufóstra.
En er Sörli vissi þetta, brá honum svá nokkut
við ok mælti: "Nú munu þau umskipti nokkur vera
orðin í Noregi, er oss munu enn eigi opinber, því at
ek kenni hér drekann Skrauta, ok mun þá enn eigi enduð
deila vár á meðal. Skulum vér fyrr falla með hreysti
en vér ragir reynumst." Allir hétu konungssyni hér um
góðu, at honum fylgja skyldu ok eigi við hann skilja,
fyrr en dauðinn skildi þá. Bar nú þessi skip brátt at
landi, ok lagði Högni drekanum á góða höfn sem næst
borginni, ok svá gerðu allir skipstjórnarmenn. Lét nú
Högni akkerum kasta í grunn sævar, ok eptir þat lét
hann tjalda sínu gullofnu silkitjaldi ok gekk þar inn
síðan með öllum sínum vildustu mönnum. Drukku þeir
<pb n="225"/>

þar ok váru glaðir. Nú er þeir sjá þetta hertoginn Astró
ok Þórir sterki, at Högni er við land kominn, ok þeir
þekktu þat gerla, at drekinn Skrauti var fyrir landi, þá
urðu þeir mjök glaðir við kvámu hans. Riðu nú til
herbúða Högna, ok varð þar mikill fagnaðarfundr
meðal þeira allra. Innir nú Þórir Högna allt frá
viðskiptum þeira Sörla ok Sigmundar, bróður hans, ok svá
um boð þau, er Sörli bauð Sigmundi. Högni hlýddi á
þetta ok lagði fátt til. Eptir þat gengu þeir allir með
liðit heim til borgarinnar ok drukku lystilega í þrjá
daga ina næstu í höllinni ok váru glaðir ok kátir.
</p></div>

<div type="textpart" subtype="chapter" n="24"><p>

En þá inn fjórði dagr kom, sendi Högni tólf menn
til herbúða Sörla ok bað hann við búinn vera at mæta
sér ok hefja enn af nýju orrostu, kvað nú þenna dag
enda skyldu verða á þeira máli. En er Sörli heyrði þetta,
kvaðst hann í stað til reiðu vera ok eigi dvelja skyldu.
Fylktu þá þegar hvárirtveggju sínu liði, ok varð nú
hörð orrosta ok grimmilig. Ok með því at flest var
manna fallit af liði Sörla, þá hallaðist brátt á hann
bardaginn, en fátt var lið hans á fæti eptir. Þórir sterki
reið þá þar at, sem fyrir var Karmon, fóstri Sörla, ok
veitti honum bana. En er Sörli sá þat, varð hann æfar
reiðr ok hleypti sínum hesti eptir Þóri ok hugði hann
skyldu bana hljóta eða sjálfr sitt líf láta, ok er þat sér
Högni, mælti hann: "Þat mun nú ráð, Sörli, at vit reynum
með okkr, því at eigi mun seinna betra." Sörli lézt
þess albúinn vera.
<pb n="226"/>

</p></div>

<div type="textpart" subtype="chapter" n="25"><p>

Reið nú hvárr þeira svá hart í móti öðrum, at hestarnir
beggja váru nær sem fallnir, ok hjuggu þeir nú
sundr hvárr annars hest í bógunum, en hvárrgi kom
sári á annan, því at herklæðin hlífðu þeim svá ágæta
vel, ok var þat lengi, at þeir hjuggust þanninn, ok hvárugan
var at áfrýja um vörn ok sókn. Nú sér Sörli, at
eigi muni tjá at skipta lengr höggum við Högna. Snarar
hann þá sverðinu langt frá sér í burt ok ræðr þegar
á Högna, en hann grípr í mót af öllu afli, ok sviptast
þeir nú harðliga. Þurfti þá eigi at sóknum at spyrja.
Hirti þá hvárrgi friðar né griða annan biðja, ok var
þeira atgangur inn grimmiligasti, svá at engir þóttust
slíkar sviptingar sét hafa fyrr millum tveggja mennskra
manna.
Nú lítr Sörli einn lækjarfarveg mjök djúpan þar
skammt frá sér ok hyggr, at Högni skuli þar í falla,
kippir nú Högna at sér sem harðfengiligast, er þeir
nálguðust skurðinn. En er Högni sér, hvat hann muni
áformat hafa, þá hleypr hann sem harðast í fang honum,
er hann mátti. Var nú meira kastit á Sörla en hann
átti til ván, ok fellr hann þá öfugr á bak aptr, ok hleypr
nú Högni á hann ofan ok lætr kné fylgja kviði. Þá
mælti Högni: "Fjarri mér er nú sverðit Sigrljómi, er ek
þess helzt vid við parf, ok mun þat þykkja illa at unnit, ef
ek bít þik á barkann, sem tröll gera, ok ef svá er sem
sagt er, at þú sért manna hugaðastr ok fullhugi kallaðr,
þá liggðu hér nú kyrr ok bíð mín, á meðan ek tek
sverðit." Stóð Högni þá upp ok gekk þangat, sem
sverðit lá, en Sörli lá kyrr sem áðr. Sér nú Högni þat,
at hvergi dignaði hjarta Sörla við þetta, ok mælti hann
<pb n="227"/>

þá: "Eigi á ek, Sörli, stórrar svívirðingar á þér at hefna,
ok kalla ek nærri jafnteflt með okkr. Skaltu nú þiggja
af mér líf, ef þú vilt, ok skal þat mest í ríkja, at þú
bauðst þrisvar líf föður mínum, enn þótt hann eigi þín
boð þiggja vildi, ok var þér þar várkunn á, þótt svá
lenti með ykkr sem forlögin höfðu fyrir hugat. Fór þér
ok allvel í boðum þínum við Sigmund, bróður minn,
enn þótt hann eigi þekkjast vildi. Býð ek því þér nú hér
á ofan vináttu mína ok fóstbræðralag, ok gef þú mér
svör í móti boðum mínum, hversu þér líkar þetta."
Sörli mælti: "Engi mundi mér slíkt boðit hafa, ok mun
mér sæmd vera í at þiggja þessi boð af slíkum manni
sem ek hygg þik vera munu." Ok eptir þetta lét Högni
hann upp standa. Sættust þeir þá sín á milli heilum
sáttum. Gengu þeir nú þar til, sem hertoginn Astró ok
Þórir sterki váru, ok sætti Högni Sörla inn sterka við
báða þá, svá at nú líkaði hvárumtveggjum betr en áðr.
Hér eptir gengu þeir allir saman heim til hallarinnar
ok drukku nú glaðir ok kátir í marga daga ina næstu,
svá at öll styrjöld var á burt horfin.
</p></div>

<div type="textpart" subtype="chapter" n="26"><p>

Síðan sigldu þeir af Svíþjóð á burt ok kómu til
Englands. Gaf þeim vel byri ok kómust með heilu ok
höldnu þangat it fyrsta. Ok er Högni hittir at máli
systur sína, drottningu Marsibil, segir hann henni allt
frá viðskiptum þeira Sörla ins sterka ok svá þat með,
at nú eru þeir sáttir ok fóstbræðr orðnir. En er hún
heyrði þat, varð hún svá full harms ok reiði, at engi
fekk hana stillta. Lét hún þá, at aldri mundi hún til
friðs verða upp frá þeim degi, fyrr en Sörli væri af dögum
<pb n="228"/>

ráðinn, ella hann skyldi í sundr drafna ok aldri
frið hafa. Sörli heyrði nú þetta, þar eð hann sat, ok
mælti nú þetta með sjálfum sér hljótt, svá at engi
heyrði: "Þat vilda ek nú, at Mána kerling, vinkona
mín, væri komin at stilla ofsa þinn." Ok eptir þat gekk
Sörli þangat at, sem drottning sat, ok lagði höfuð í kné
henni. Mælti hann þá: "Svá er nú komit, drottning,
at hér máttu fá at líta Sörla inn sterka, er menn kalla,
ok ger nú til við hann, hvat þér líkar." En sem drottning
sá hann, rénaði henni öll reiði ok varð með öllu
orðfall. Síðan sætti Högni Sörla við drottningu, systur
sína, ok var nú drukkit lystugt vín ok leikar framdir
með kurt ok hæversku í ina næstu þrjá daga.
En at liðinni veizlunni sigldu þeir burt til Noregs
ok sóttu þangat þær Ingibjörgu ok Steinvöru, konungsdætrnar
Erlings ok Haralds Valdimarssonar, sigldu síðan
af Noregi aptr ok heim til Svíaríkis með öllu sínu föruneyti.
Var þá haldin veizla dýrlig ok at boði gengit. Fekk
Högni þá Ingibjargar, systur Sörla, en Sörli fekk hans
systur aptr í móti, ok er hún eigi nefnd, en Þórir sterki
fekk Steinvarar, dóttur Haralds konungs Valdimarssonar.
Váru þessi brullaup öll haldin í einu með gleði ok
góðum fagnaði ok alls konar lystiligri skemmtan, er þá
var tíð mönnum í því landi. Ok at endaðri veizlunni helt
Sörli aptr heim til Noregs ok gerðist þar konungr yfir, en
Högni gerðist konungr yfir Svíaríki ok stýrði því allt
til dauðadags. Gerði hann Þóri sterka at jarli þar í
ríkinu. Þeir Högni ok Sörli slitu aldri sína vináttu,
meðan þeir lifðu báðir, ok er eigi getit þar um, hvárt
þeim hafi barna auðit orðit eða eigi eptir sik.
Lýkr hér nú sögunni af Sörla inum sterka ok hans
miklu afreksverkum með svá sögðu niðrlagi ok endalykt.
</p></div>


</div></body></text>
</TEI>
