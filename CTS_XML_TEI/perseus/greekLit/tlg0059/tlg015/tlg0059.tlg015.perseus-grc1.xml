<?xml version="1.0" encoding="UTF-8"?><TEI>
<teiHeader type="text" status="new">

<fileDesc>

<titleStmt>
<title>Hipparchus </title>
<author>Plato</author>
<sponsor>Perseus Project, Tufts University</sponsor>
<principal>Gregory Crane</principal>
<respStmt>
<resp>Prepared under the supervision of</resp>
<name>Lisa Cerrato</name>
<name>William Merrill</name>
<name>Elli Mylonas</name>
<name>David Smith</name>
</respStmt>
<funder n="org:AnnCPB">The Annenberg CPB/Project</funder>

</titleStmt>

<extent>About 98Kb</extent>



<notesStmt><note anchored="yes">Text was scanned at St. Olaf Spring, 1992.</note></notesStmt>
<sourceDesc>
<biblStruct>
	<monogr>
		<author>Plato</author><title>Platonis Opera, ed. John Burnet</title>
	
		<imprint><publisher>Oxford University Press</publisher><date>1903</date></imprint>
	</monogr>
</biblStruct>
</sourceDesc>


</fileDesc>

<encodingDesc>

<refsDecl doctype="TEI.2">
<state unit="text"/>
<state unit="section"/>
</refsDecl>
<refsDecl doctype="TEI.2">
<state unit="text"/>
<state unit="page"/>
</refsDecl>
</encodingDesc>

<profileDesc>
<langUsage>
<language id="greek">Greek</language>
<language id="en">English</language>
</langUsage>
</profileDesc>
<revisionDesc>
<change>
<date>July, 1992</date><respStmt><name>WPM</name><resp>(n/a)</resp></respStmt><item>Tagged in conformance with Prose.e dtd.</item>
</change>

<change><date>July 2014</date>
    <respStmt><name>Stella Dee</name><resp>ed.</resp></respStmt>
    <item>split composite text and converted to unicode</item>
      </change></revisionDesc>

</teiHeader><text><body>
<castList><castItem type="role"><role>Σωκράτης</role></castItem><castItem type="role"><role>Ἑταῖρος</role></castItem></castList>
<milestone n="225" unit="page"/><milestone unit="section" n="225a"/><sp><speaker>Σωκράτης</speaker><p>τί γὰρ τὸ φιλοκερδές; τί ποτέ ἐστιν, καὶ τίνες οἱ φιλοκερδεῖς;</p></sp><sp><speaker>Ἑταῖρος</speaker><p>ἐμοὶ μὲν δοκοῦσιν οἳ ἂν κερδαίνειν ἀξιῶσιν ἀπὸ τῶν μηδενὸς ἀξίων.</p></sp><sp><speaker>Σωκράτης</speaker><p>πότερον οὖν σοι δοκοῦσιν γιγνώσκοντες ὅτι οὐδενός ἐστιν ἄξια, ἢ ἀγνοοῦντες; εἰ γὰρ ἀγνοοῦντες, ἀνοήτους λέγεις τοὺς φιλοκερδεῖς.</p></sp><sp><speaker>Ἑταῖρος</speaker><p>ἀλλʼ οὐκ ἀνοήτους λέγω, ἀλλὰ πανούργους καὶ
<milestone unit="section" n="225b"/>πονηροὺς καὶ ἥττους τοῦ κέρδους, γιγνώσκοντας ὅτι οὐδενὸς ἄξιά ἐστιν ἀφʼ ὧν τολμῶσι κερδαίνειν, ὅμως τολμᾶν φιλοκερδεῖν διʼ ἀναισχυντίαν.</p></sp><sp><speaker>Σωκράτης</speaker><p>ἆρʼ οὖν τοιόνδε λέγεις τὸν φιλοκερδῆ, οἷον ἐὰν φυτεύων γεωργὸς ἀνὴρ καὶ γιγνώσκων ὅτι οὐδενὸς ἄξιον τὸ φυτόν, ἀξιοῖ ἀπὸ τούτου ἐκτραφέντος κερδαίνειν; ἆρα τοιοῦτον αὐτὸν λέγεις;</p></sp><sp><speaker>Ἑταῖρος</speaker><p>ἀπὸ παντὸς ὅ γε φιλοκερδής, ὦ Σώκρατες, οἴεται δεῖν κερδαίνειν.</p></sp><sp><speaker>Σωκράτης</speaker><p>μή μοι οὕτως εἰκῇ, ὥσπερ τι ἠδικημένος ὑπό τινος,
<milestone unit="section" n="225c"/>ἀλλὰ προσέχων ἐμοὶ τὸν νοῦν ἀπόκριναι, ὥσπερ ἂν εἰ ἐξ ἀρχῆς πάλιν ἠρώτων· οὐχὶ ὁμολογεῖς τὸν φιλοκερδῆ ἐπιστήμονα εἶναι περὶ τῆς ἀξίας τούτου ὅθεν κερδαίνειν ἀξιοῖ;</p></sp><sp><speaker>Ἑταῖρος</speaker><p>ἔγωγε.</p></sp><sp><speaker>Σωκράτης</speaker><p>τίς οὖν ἐπιστήμων περὶ φυτῶν τῆς ἀξίας, ἐν ὁποίᾳ ἄξια φυτευθῆναι καὶ ὥρᾳ καὶ χώρᾳ; ἵνα τι καὶ ἡμεῖς τῶν σοφῶν ῥημάτων ἐμβάλωμεν, ὧν οἱ δεξιοὶ περὶ τὰς δίκας καλλιεποῦνται.
<milestone unit="section" n="225d"/></p></sp><sp><speaker>Ἑταῖρος</speaker><p>ἐγὼ μὲν οἶμαι γεωργόν.</p></sp><sp><speaker>Σωκράτης</speaker><p>τὸ οὖν ἀξιοῦν κερδαίνειν ἄλλο τι λέγεις ἢ οἴεσθαι δεῖν κερδαίνειν;</p></sp><sp><speaker>Ἑταῖρος</speaker><p>τοῦτο λέγω.</p></sp><sp><speaker>Σωκράτης</speaker><p>μὴ τοίνυν με ἐπιχείρει ἐξαπατᾶν, ἄνδρα πρεσβύτερον
<milestone n="226" unit="page"/><milestone unit="section" n="226a"/>ἤδη οὕτω νέος ὤν, ἀποκρινόμενος ὥσπερ νυνδὴ ἃ οὐδʼ  αὐτὸς οἴει, ἀλλʼ ὡς ἀληθῶς εἰπέ· ἆρʼ ἔστιν ὅντινα οἴει γεωργικὸν ἄνδρα γιγνόμενον, καὶ γιγνώσκοντα ὅτι οὐδενὸς ἄξιον φυτεύει τὸ φυτόν, οἴεσθαι ἀπὸ τούτου κερδαίνειν;</p></sp><sp><speaker>Ἑταῖρος</speaker><p>μὰ Δίʼ οὐκ ἔγωγε.</p></sp><sp><speaker>Σωκράτης</speaker><p>τί δέ; ἱππικὸν ἄνδρα γιγνώσκοντα ὅτι οὐδενὸς ἄξια σιτία τῷ ἵππῳ παρέχει, ἀγνοεῖν αὐτὸν οἴει ὅτι τὸν ἵππον διαφθείρει;</p></sp><sp><speaker>Ἑταῖρος</speaker><p>οὐκ ἔγωγε.
<milestone unit="section" n="226b"/></p></sp><sp><speaker>Σωκράτης</speaker><p>οὐκ ἄρα οἴεταί γε ἀπὸ τούτων κερδαίνειν τῶν σιτίων τῶν μηδενὸς ἀξίων.</p></sp><sp><speaker>Ἑταῖρος</speaker><p>οὐχί.</p></sp><sp><speaker>Σωκράτης</speaker><p>τί δέ; κυβερνήτην μηδενὸς ἄξια ἱστία καὶ πηδάλια τῇ νηὶ παρεσκευασμένον ἀγνοεῖν οἴει ὅτι ζημιωθήσεται καὶ κινδυνεύσει καὶ αὐτὸς ἀπολέσθαι καὶ τὴν ναῦν ἀπολέσαι καὶ ἃ ἂν ἄγῃ πάντα;</p></sp><sp><speaker>Ἑταῖρος</speaker><p>οὐκ ἔγωγε.</p></sp><sp><speaker>Σωκράτης</speaker><p>οὐκ ἄρα οἴεταί γε κερδαίνειν ἀπὸ τῶν σκευῶν τῶν
<milestone unit="section" n="226c"/>μηδενὸς ἀξίων.</p></sp><sp><speaker>Ἑταῖρος</speaker><p>οὐ γάρ.</p></sp><sp><speaker>Σωκράτης</speaker><p>ἀλλὰ στρατηγὸς γιγνώσκων ὅτι ἡ στρατιὰ αὐτῷ οὐδενὸς ἄξια ὅπλα ἔχει, οἴεται ἀπὸ τούτων κερδαίνειν καὶ ἀξιοῖ κερδαίνειν;</p></sp><sp><speaker>Ἑταῖρος</speaker><p>οὐδαμῶς.</p></sp><sp><speaker>Σωκράτης</speaker><p>ἀλλʼ αὐλητὴς αὐλοὺς οὐδενὸς ἀξίους ἔχων ἢ κιθαριστὴς λύραν ἢ τοξότης τόξον ἢ ἄλλος ὁστισοῦν συλλήβδην τῶν δημιουργῶν ἢ τῶν ἄλλων τῶν ἐμφρόνων ἀνδρῶν μηδενὸς ἄξια ὄργανα ἢ ἄλλην παρασκευὴν ἡντιναοῦν ἔχων ἀπὸ τούτων οἴεται κερδαίνειν;
<milestone unit="section" n="226d"/></p></sp><sp><speaker>Ἑταῖρος</speaker><p>οὔκουν φαίνεταί γε.</p></sp><sp><speaker>Σωκράτης</speaker><p>τίνας οὖν ποτε λέγεις τοὺς φιλοκερδεῖς; οὐ γάρ που τούτους γε οὓς διεληλύθαμεν, <add>ἀλλʼ</add> οἵτινες γιγνώσκοντες τὰ οὐδενὸς ἄξια ἀπὸ τούτων οἴονται δεῖν κερδαίνειν· ἀλλʼ οὕτω μέν, ὦ θαυμάσιε, ὡς σὺ λέγεις, οὐκ ἔστʼ ἀνθρώπων οὐδεὶς φιλοκερδής.</p></sp><sp><speaker>Ἑταῖρος</speaker><p>ἀλλʼ ἐγώ, ὦ Σώκρατες, βούλομαι λέγειν τούτους φιλοκερδεῖς εἶναι, οἳ ἑκάστοτε ὑπὸ ἀπληστίας καὶ πάνυ
<milestone unit="section" n="226e"/>σμικρὰ καὶ ὀλίγου ἄξια καὶ οὐδενὸς γλίχονται ὑπερφυῶς καὶ φιλοκερδοῦσιν.</p></sp><sp><speaker>Σωκράτης</speaker><p>οὐ δήπου, ὦ βέλτιστε, γιγνώσκοντες ὅτι οὐδενὸς ἄξιά ἐστιν· τοῦτο μὲν γὰρ ἤδη ἡμᾶς αὐτοὺς τῷ λόγῳ ἐξηλέγξαμεν ὅτι ἀδύνατον.</p></sp><sp><speaker>Ἑταῖρος</speaker><p>ἔμοιγε δοκεῖ.</p></sp><sp><speaker>Σωκράτης</speaker><p>οὐκοῦν εἰ μὴ γιγνώσκοντες, δῆλον ὅτι ἀγνοοῦντες, οἰόμενοι δὲ τὰ οὐδενὸς ἄξια πολλοῦ ἄξια εἶναι.</p></sp><sp><speaker>Ἑταῖρος</speaker><p>φαίνεται.</p></sp><sp><speaker>Σωκράτης</speaker><p>ἄλλο τι οὖν οἵ γε φιλοκερδεῖς φιλοῦσι τὸ κέρδος;</p></sp><sp><speaker>Ἑταῖρος</speaker><p>ναί.</p></sp><sp><speaker>Σωκράτης</speaker><p>κέρδος δὲ λέγεις ἐναντίον τῇ ζημίᾳ;
<milestone n="227" unit="page"/><milestone unit="section" n="227a"/></p></sp><sp><speaker>Ἑταῖρος</speaker><p>ἔγωγε.</p></sp><sp><speaker>Σωκράτης</speaker><p>ἔστιν οὖν ὅτῳ ἀγαθόν ἐστι ζημιοῦσθαι;</p></sp><sp><speaker>Ἑταῖρος</speaker><p>οὐδενί.</p></sp><sp><speaker>Σωκράτης</speaker><p>ἀλλὰ κακόν;</p></sp><sp><speaker>Ἑταῖρος</speaker><p>ναί.</p></sp><sp><speaker>Σωκράτης</speaker><p>βλάπτονται ὑπὸ τῆς ζημίας ἄρα ἄνθρωποι.</p></sp><sp><speaker>Ἑταῖρος</speaker><p>βλάπτονται.</p></sp><sp><speaker>Σωκράτης</speaker><p>κακὸν ἄρα ἡ ζημία.</p></sp><sp><speaker>Ἑταῖρος</speaker><p>ναί.</p></sp><sp><speaker>Σωκράτης</speaker><p>ἐναντίον δὲ τῇ ζημίᾳ τὸ κέρδος.</p></sp><sp><speaker>Ἑταῖρος</speaker><p>ἐναντίον.</p></sp><sp><speaker>Σωκράτης</speaker><p>ἀγαθὸν ἄρα τὸ κέρδος.</p></sp><sp><speaker>Ἑταῖρος</speaker><p>ναί.
<milestone unit="section" n="227b"/></p></sp><sp><speaker>Σωκράτης</speaker><p>τοὺς οὖν τὸ ἀγαθὸν φιλοῦντας φιλοκερδεῖς καλεῖς.</p></sp><sp><speaker>Ἑταῖρος</speaker><p>ἔοικεν.</p></sp><sp><speaker>Σωκράτης</speaker><p>οὐ μανικούς γε, ὦ ἑταῖρε, λέγεις τοὺς φιλοκερδεῖς. ἀλλὰ σὺ αὐτὸς πότερον φιλεῖς ὃ ἂν ἀγαθὸν ᾖ, ἢ οὐ φιλεῖς;</p></sp><sp><speaker>Ἑταῖρος</speaker><p>ἔγωγε.</p></sp><sp><speaker>Σωκράτης</speaker><p>ἔστι δέ τι ἀγαθόν, ὃ οὐ φιλεῖς, ἀλλὰ κακόν;</p></sp><sp><speaker>Ἑταῖρος</speaker><p>μὰ Δίʼ οὐκ ἔγωγε.</p></sp><sp><speaker>Σωκράτης</speaker><p>ἀλλὰ πάντα τὰ ἀγαθὰ ἴσως φιλεῖς.</p></sp><sp><speaker>Ἑταῖρος</speaker><p>ναί.</p></sp><sp><speaker>Σωκράτης</speaker><p>ἐροῦ δὴ καὶ ἐμὲ εἰ οὐ καὶ ἐγώ· ὁμολογήσω γὰρ καὶ
<milestone unit="section" n="227c"/>ἐγώ σοι φιλεῖν τἀγαθά. ἀλλὰ πρὸς ἐμοὶ καὶ σοὶ οἱ ἄλλοι ἄνθρωποι ἅπαντες οὐ δοκοῦσί σοι τἀγαθὰ φιλεῖν, τὰ δὲ κακὰ μισεῖν;</p></sp><sp><speaker>Ἑταῖρος</speaker><p>ἔμοιγε φαίνεται.</p></sp><sp><speaker>Σωκράτης</speaker><p>τὸ δὲ κέρδος ἀγαθὸν ὡμολογήσαμεν;</p></sp><sp><speaker>Ἑταῖρος</speaker><p>ναί.</p></sp><sp><speaker>Σωκράτης</speaker><p>πάντες αὖ φιλοκερδεῖς φαίνονται τοῦτον τὸν τρόπον· ὃν δὲ τὸ πρότερον ἐλέγομεν, οὐδεὶς ἦν φιλοκερδής. ποτέρῳ οὖν ἄν τις τῷ λόγῳ χρώμενος οὐκ ἂν ἐξαμαρτάνοι;</p></sp><sp><speaker>Ἑταῖρος</speaker><p>εἴ τις, ὦ Σώκρατες οἶμαι ὀρθῶς λαμβάνοι τὸν
<milestone unit="section" n="227d"/>φιλοκερδῆ. ὀρθῶς δʼ ἐστὶ τοῦτον ἡγεῖσθαι φιλοκερδῆ, ὃς ἂν σπουδάζῃ ἐπὶ τούτοις καὶ ἀξιοῖ κερδαίνειν ἀπʼ αὐτῶν, ἀφʼ ὧν οἱ χρηστοὶ οὐ τολμῶσι κερδαίνειν.</p></sp><sp><speaker>Σωκράτης</speaker><p>ἀλλʼ ὁρᾷς, ὦ γλυκύτατε, τὸ κερδαίνειν ἄρτι ὡμολογήσαμεν εἶναι ὠφελεῖσθαι.</p></sp><sp><speaker>Ἑταῖρος</speaker><p>τί οὖν δὴ τοῦτο;</p></sp><sp><speaker>Σωκράτης</speaker><p>ὅτι καὶ τόδε αὐτῷ προσωμολογήσαμεν, βούλεσθαι τὰ ἀγαθὰ πάντας καὶ ἀεί.</p></sp><sp><speaker>Ἑταῖρος</speaker><p>ναί.</p></sp><sp><speaker>Σωκράτης</speaker><p>οὐκοῦν καὶ οἱ ἀγαθοὶ πάντα τὰ κέρδη βούλονται ἔχειν, εἴπερ ἀγαθά γέ ἐστιν.
<milestone unit="section" n="227e"/></p></sp><sp><speaker>Ἑταῖρος</speaker><p>οὐκ ἀφʼ ὧν γε μέλλουσιν, ὦ Σώκρατες, βλαβήσεσθαι τῶν κερδῶν.</p></sp><sp><speaker>Σωκράτης</speaker><p>βλαβήσεσθαι δὲ λέγεις ζημιώσεσθαι ἢ ἄλλο τι;</p></sp><sp><speaker>Ἑταῖρος</speaker><p>οὔκ, ἀλλὰ ζημιώσεσθαι λέγω.</p></sp><sp><speaker>Σωκράτης</speaker><p>ὑπὸ τοῦ κέρδους οὖν ζημιοῦνται ἢ ὑπὸ τῆς ζημίας ἄνθρωποι;</p></sp><sp><speaker>Ἑταῖρος</speaker><p>ὑπὸ ἀμφοτέρων· καὶ γὰρ ὑπὸ τῆς ζημίας ζημιοῦνται καὶ ὑπὸ τοῦ κέρδους τοῦ πονηροῦ.</p></sp><sp><speaker>Σωκράτης</speaker><p>ἦ δοκεῖ οὖν τί σοι χρηστὸν καὶ ἀγαθὸν πρᾶγμα πονηρὸν εἶναι;</p></sp><sp><speaker>Ἑταῖρος</speaker><p>οὐκ ἔμοιγε.
<milestone n="228" unit="page"/><milestone unit="section" n="228a"/></p></sp><sp><speaker>Σωκράτης</speaker><p>οὐκοῦν ὡμολογήσαμεν ὀλίγον πρότερον τὸ κέρδος τῇ ζημίᾳ κακῷ ὄντι ἐναντίον εἶναι;</p></sp><sp><speaker>Ἑταῖρος</speaker><p>φημί.</p></sp><sp><speaker>Σωκράτης</speaker><p>ἐναντίον δὲ ὂν κακῷ ἀγαθὸν εἶναι;</p></sp><sp><speaker>Ἑταῖρος</speaker><p>ὡμολογήσαμεν γάρ.</p></sp><sp><speaker>Σωκράτης</speaker><p>ὁρᾷς οὖν, ἐπιχειρεῖς με ἐξαπατᾶν, ἐπίτηδες ἐναντία λέγων οἷς ἄρτι ὡμολογήσαμεν.</p></sp><sp><speaker>Ἑταῖρος</speaker><p>οὐ μὰ Δία, ὦ Σώκρατες, ἀλλὰ τοὐναντίον σύ με ἐξαπατᾷς καὶ οὐκ οἶδα ὅπῃ ἐν τοῖς λόγοις ἄνω καὶ κάτω στρέφεις.
<milestone unit="section" n="228b"/></p></sp><sp><speaker>Σωκράτης</speaker><p>εὐφήμει· οὐ μεντἂν καλῶς ποιοίην οὐ πειθόμενος ἀνδρὶ ἀγαθῷ καὶ σοφῷ.</p></sp><sp><speaker>Ἑταῖρος</speaker><p>τίνι τούτῳ; καὶ τί μάλιστα;</p></sp><sp><speaker>Σωκράτης</speaker><p>πολίτῃ μὲν ἐμῷ τε καὶ σῷ, Πεισιστράτου δὲ ὑεῖ τοῦ ἐκ Φιλαϊδῶν, Ἱππάρχῳ, ὃς τῶν Πεισιστράτου παίδων ἦν πρεσβύτατος καὶ σοφώτατος, ὃς ἄλλα τε πολλὰ καὶ καλὰ ἔργα σοφίας ἀπεδείξατο, καὶ τὰ Ὁμήρου ἔπη πρῶτος ἐκόμισεν εἰς τὴν γῆν ταυτηνί, καὶ ἠνάγκασε τοὺς ῥαψῳδοὺς Παναθηναίοις ἐξ ὑπολήψεως ἐφεξῆς αὐτὰ διιέναι, ὥσπερ νῦν ἔτι
<milestone unit="section" n="228c"/>οἵδε ποιοῦσιν, καὶ ἐπʼ Ἀνακρέοντα τὸν Τήιον πεντηκόντορον στείλας ἐκόμισεν εἰς τὴν πόλιν, Σιμωνίδην δὲ τὸν Κεῖον ἀεὶ περὶ αὑτὸν εἶχεν, μεγάλοις μισθοῖς καὶ δώροις πείθων· ταῦτα δʼ ἐποίει βουλόμενος παιδεύειν τοὺς πολίτας, ἵνʼ ὡς βελτίστων ὄντων αὐτῶν ἄρχοι, οὐκ οἰόμενος δεῖν οὐδενὶ σοφίας φθονεῖν, ἅτε ὢν καλός τε κἀγαθός. ἐπειδὴ δὲ αὐτῷ οἱ περὶ τὸ ἄστυ τῶν πολιτῶν πεπαιδευμένοι ἦσαν καὶ
<milestone unit="section" n="228d"/>ἐθαύμαζον αὐτὸν ἐπὶ σοφίᾳ, ἐπιβουλεύων αὖ τοὺς ἐν τοῖς ἀγροῖς παιδεῦσαι ἔστησεν αὐτοῖς Ἑρμᾶς κατὰ τὰς ὁδοὺς ἐν μέσῳ τοῦ ἄστεος καὶ τῶν δήμων ἑκάστων, κἄπειτα τῆς σοφίας τῆς αὑτοῦ, ἥν τʼ ἔμαθεν καὶ ἣν αὐτὸς ἐξηῦρεν, ἐκλεξάμενος ἃ ἡγεῖτο σοφώτατα εἶναι, ταῦτα αὐτὸς ἐντείνας εἰς ἐλεγεῖον αὑτοῦ ποιήματα καὶ ἐπιδείγματα τῆς σοφίας ἐπέγραψεν,
<milestone unit="section" n="228e"/>ἵνα πρῶτον μὲν τὰ ἐν Δελφοῖς γράμματα τὰ σοφὰ  ταῦτα μὴ θαυμάζοιεν οἱ πολῖται αὐτοῦ, τό τε <quote type="prose">γνῶθι σαυτόν</quote> καὶ τὸ <quote type="prose">μηδὲν ἄγαν</quote> καὶ τἆλλα τὰ τοιαῦτα, ἀλλὰ τὰ Ἱππάρχου ῥήματα μᾶλλον σοφὰ ἡγοῖντο, ἔπειτα παριόντες ἄνω καὶ κάτω καὶ ἀναγιγνώσκοντες καὶ γεῦμα λαμβάνοντες αὐτοῦ τῆς σοφίας φοιτῷεν ἐκ τῶν ἀγρῶν καὶ ἐπὶ τὰ λοιπὰ παιδευθησόμενοι. ἐστὸν δὲ δύο τὠπιγράμματε· ἐν μὲν τοῖς
<milestone n="229" unit="page"/><milestone unit="section" n="229a"/>ἐπʼ ἀριστερὰ τοῦ Ἑρμοῦ ἑκάστου ἐπιγέγραπται λέγων ὁ Ἑρμῆς ὅτι ἐν μέσῳ τοῦ ἄστεος καὶ τοῦ δήμου ἕστηκεν, ἐν δὲ τοῖς ἐπὶ δεξιά—<quote type="inscription"><l met="elegiac">μνῆμα τόδʼ Ἱππάρχου· στεῖχε δίκαια φρονῶν</l></quote>φησίν. ἔστι δὲ τῶν ποιημάτων καὶ ἄλλα ἐν ἄλλοις Ἑρμαῖς πολλὰ καὶ καλὰ ἐπιγεγραμμένα· ἔστι δὲ δὴ καὶ τοῦτο ἐπὶ τῇ Στειριακῇ ὁδῷ, ἐν ᾧ λέγει—
<milestone unit="section" n="229b"/><quote type="inscript"><l met="elegiac">μνῆμα τόδʼ Ἱππάρχου· μὴ φίλον ἐξαπάτα.</l></quote>ἐγὼ οὖν σὲ ἐμοὶ ὄντα φίλον οὐ δήπου τολμῴην ἂν ἐξαπατᾶν καὶ ἐκείνῳ τοιούτῳ ὄντι ἀπιστεῖν, οὗ καὶ ἀποθανόντος τρία ἔτη ἐτυραννεύθησαν Ἀθηναῖοι ὑπὸ τοῦ ἀδελφοῦ αὐτοῦ Ἱππίου, καὶ πάντων ἂν τῶν παλαιῶν ἤκουσας ὅτι ταῦτα μόνον τὰ ἔτη τυραννὶς ἐγένετο ἐν Ἀθήναις, τὸν δʼ ἄλλον χρόνον ἐγγύς τι ἔζων Ἀθηναῖοι ὥσπερ ἐπὶ Κρόνου βασιλεύοντος. λέγεται δὲ ὑπὸ τῶν χαριεστέρων ἀνθρώπων καὶ ὁ θάνατος αὐτοῦ
<milestone unit="section" n="229c"/>γενέσθαι οὐ διʼ ἃ οἱ πολλοὶ ᾠήθησαν, διὰ τὴν τῆς ἀδελφῆς ἀτιμίαν τῆς κανηφορίας—ἐπεὶ τοῦτό γε εὔηθες—ἀλλὰ τὸν μὲν Ἁρμόδιον γεγονέναι παιδικὰ τοῦ Ἀριστογείτονος καὶ πεπαιδεῦσθαι ὑπʼ ἐκείνου, μέγα δʼ ἐφρόνει ἄρα καὶ ὁ Ἀριστογείτων ἐπὶ τῷ παιδεῦσαι ἄνθρωπον, καὶ ἀνταγωνιστὴν ἡγεῖτο εἶναι τὸν Ἵππαρχον. ἐν ἐκείνῳ δὲ τῷ χρόνῳ αὐτὸν τὸν
<milestone unit="section" n="229d"/>Ἁρμόδιον τυγχάνειν ἐρῶντά τινος τῶν νέων τε καὶ καλῶν καὶ γενναίων τῶν τότε—καὶ λέγουσι τοὔνομα αὐτοῦ, ἐγὼ δὲ οὐ μέμνημαι—τὸν οὖν νεανίσκον τοῦτον τέως μὲν θαυμάζειν τόν τε Ἁρμόδιον καὶ τὸν Ἀριστογείτονα ὡς σοφούς, ἔπειτα συγγενόμενον τῷ Ἱππάρχῳ καταφρονῆσαι ἐκείνων, καὶ τοὺς περιαλγήσαντας ταύτῃ τῇ ἀτιμίᾳ οὕτως ἀποκτεῖναι τὸν Ἵππαρχον.</p></sp><sp><speaker>Ἑταῖρος</speaker><p>κινδυνεύεις τοίνυν, ὦ Σώκρατες, ἢ οὐ φίλον με ἡγεῖσθαι ἤ, εἰ ἡγῇ φίλον, οὐ πείθεσθαι Ἱππάρχῳ· ἐγὼ γὰρ
<milestone unit="section" n="229e"/>ὅπως οὐ σὺ ἐμὲ ἐξαπατᾷς—οὐκ οἶδʼ ὅντινα μέντοι τρόπον— ἐν τοῖς λόγοις, οὐ δύναμαι πεισθῆναι.</p></sp><sp><speaker>Σωκράτης</speaker><p>ἀλλὰ μὴν καὶ ὥσπερ πεττεύων ἐθέλω σοι ἐν τοῖς λόγοις ἀναθέσθαι ὅτι βούλει τῶν εἰρημένων, ἵνα μὴ οἴῃ ἐξαπατᾶσθαι. πότερον γὰρ τοῦτό σοι ἀναθῶμαι, ὡς οὐχὶ τῶν ἀγαθῶν πάντες ἐπιθυμοῦσιν ἄνθρωποι;</p></sp><sp><speaker>Ἑταῖρος</speaker><p>μή μοί γε.</p></sp><sp><speaker>Σωκράτης</speaker><p>ἀλλʼ ὡς τὸ ζημιοῦσθαι καὶ ἡ ζημία οὐ κακόν;</p></sp><sp><speaker>Ἑταῖρος</speaker><p>μή μοί γε.</p></sp><sp><speaker>Σωκράτης</speaker><p>ἀλλʼ ὡς οὐ τῇ ζημίᾳ καὶ τῷ ζημιοῦσθαι τὸ κέρδος καὶ τὸ κερδαίνειν ἐναντίον;
<milestone n="230" unit="page"/><milestone unit="section" n="230a"/></p></sp><sp><speaker>Ἑταῖρος</speaker><p>μηδὲ τοῦτο.</p></sp><sp><speaker>Σωκράτης</speaker><p>ἀλλʼ ὡς ἐναντίον ὂν τῷ κακῷ οὐκ ἀγαθόν ἐστι τὸ κερδαίνειν;</p></sp><sp><speaker>Ἑταῖρος</speaker><p>οὔτι πᾶν γε· τουτί μοι ἀνάθου.</p></sp><sp><speaker>Σωκράτης</speaker><p>δοκεῖ ἄρα σοι, ὡς ἔοικε, τοῦ κέρδους τὸ μέν τι ἀγαθὸν εἶναι, τὸ δέ τι κακόν.</p></sp><sp><speaker>Ἑταῖρος</speaker><p>ἔμοιγε.</p></sp><sp><speaker>Σωκράτης</speaker><p>ἀνατίθεμαι τοίνυν σοὶ τοῦτο· ἔστω γὰρ δὴ κέρδος τι ἀγαθὸν καὶ ἕτερον κέρδος τι κακόν. κέρδος δέ γε οὐδὲν μᾶλλόν ἐστιν αὐτῶν τὸ ἀγαθὸν ἢ τὸ κακόν· ἦ γάρ;</p></sp><sp><speaker>Ἑταῖρος</speaker><p>πῶς με ἐρωτᾷς;</p></sp><sp><speaker>Σωκράτης</speaker><p>ἐγὼ φράσω. σιτίον ἐστίν τι ἀγαθόν τε καὶ κακόν;
<milestone unit="section" n="230b"/></p></sp><sp><speaker>Ἑταῖρος</speaker><p>ναί.</p></sp><sp><speaker>Σωκράτης</speaker><p>ἆρʼ οὖν μᾶλλόν τι αὐτῶν ἐστι τὸ ἕτερον τοῦ ἑτέρου σιτίον, ἢ ὁμοίως τοῦτό γε, σιτία, ἐστὸν ἀμφότερα καὶ ταύτῃ γε οὐδὲν διαφέρει τὸ ἕτερον τοῦ ἑτέρου, κατὰ τὸ σιτίον εἶναι, ἀλλὰ ᾗ τὸ μὲν αὐτῶν ἀγαθόν, τὸ δὲ κακόν;</p></sp><sp><speaker>Ἑταῖρος</speaker><p>ναί.</p></sp><sp><speaker>Σωκράτης</speaker><p>οὐκοῦν καὶ ποτὸν καὶ τἆλλα πάντα, ὅσα τῶν ὄντων ταὐτὰ ὄντα τὰ μὲν πέπονθεν ἀγαθὰ εἶναι, τὰ δὲ κακά, οὐδὲν ἐκείνῃ γε διαφέρει τὸ ἕτερον τοῦ ἑτέρου, ᾗ τὸ
<milestone unit="section" n="230c"/>αὐτό ἐστιν; ὥσπερ ἄνθρωπος δήπου ὁ μὲν χρηστός ἐστιν, ὁ δὲ πονηρός.</p></sp><sp><speaker>Ἑταῖρος</speaker><p>ναί.</p></sp><sp><speaker>Σωκράτης</speaker><p>ἀλλʼ ἄνθρωπός γε οἶμαι οὐδέτερος οὐδετέρου οὔτε μᾶλλον οὔτε ἧττόν ἐστιν, οὔτε ὁ χρηστὸς τοῦ πονηροῦ οὔτε ὁ πονηρὸς τοῦ χρηστοῦ.</p></sp><sp><speaker>Ἑταῖρος</speaker><p>ἀληθῆ λέγεις.</p></sp><sp><speaker>Σωκράτης</speaker><p>οὐκοῦν οὕτω καὶ περὶ τοῦ κέρδους διανοώμεθα, ὡς κέρδος γε ὁμοίως ἐστὶ καὶ τὸ πονηρὸν καὶ τὸ χρηστόν;</p></sp><sp><speaker>Ἑταῖρος</speaker><p>ἀνάγκη.</p></sp><sp><speaker>Σωκράτης</speaker><p>οὐδὲν ἄρα μᾶλλον κερδαίνει ὁ τὸ χρηστὸν κέρδος ἔχων ἢ τὸ πονηρόν· οὔκουν μᾶλλόν γε κέρδος φαίνεται
<milestone unit="section" n="230d"/>οὐδέτερον ὄν, ὡς ὁμολογοῦμεν.</p></sp><sp><speaker>Ἑταῖρος</speaker><p>ναί.</p></sp><sp><speaker>Σωκράτης</speaker><p>οὐδετέρῳ γὰρ αὐτῶν οὔτε τὸ μᾶλλον οὔτε τὸ ἧττον πρόσεστιν.</p></sp><sp><speaker>Ἑταῖρος</speaker><p>οὐ γὰρ δή.</p></sp><sp><speaker>Σωκράτης</speaker><p>τῷ δὴ τοιούτῳ πράγματι πῶς ἄν τις μᾶλλον ἢ ἧττον ὁτιοῦν ἂν ποιοῖ ἢ πάσχοι, ᾧ μηδέτερον τούτων προσείη;</p></sp><sp><speaker>Ἑταῖρος</speaker><p>ἀδύνατον.</p></sp><sp><speaker>Σωκράτης</speaker><p>ἐπειδὴ τοίνυν κέρδη μὲν ὁμοίως ἐστὶν ἀμφότερα καὶ κερδαλέα, τουτὶ δὴ δεῖ ἡμᾶς ἐπισκέψασθαι, διὰ τί ποτε ἀμφότερα αὐτὰ κέρδος καλεῖς, τί ταὐτὸν ἐν ἀμφοτέροις ὁρῶν;
<milestone unit="section" n="230e"/>ὥσπερ ἂν εἰ <del>ἃ</del> σύ με ἠρώτας τὰ νυνδή, διὰ τί ποτε καὶ τὸ ἀγαθὸν σιτίον καὶ τὸ κακὸν σιτίον ὁμοίως ἀμφότερα σιτία καλῶ, εἶπον ἄν σοι διότι ἀμφότερα ξηρὰ τροφὴ σώματός ἐστιν, διὰ τοῦτο ἔγωγε· τοῦτο γὰρ εἶναι σιτίον κἂν σύ που ἡμῖν ὁμολογοῖς. ἦ γάρ;</p></sp><sp><speaker>Ἑταῖρος</speaker><p>ἔγωγε.</p></sp><sp><speaker>Σωκράτης</speaker><p>καὶ περὶ ποτοῦ οὖν ὁ αὐτὸς ἂν τρόπος εἴη τῆς ἀποκρίσεως, ὅτι τῇ τοῦ σώματος ὑγρᾷ τροφῇ, ἐάντε χρηστὴ
<milestone n="231" unit="page"/><milestone unit="section" n="231a"/>ἐάντε πονηρὰ ᾖ, τοῦτο τὸ ὄνομά ἐστι, ποτόν· καὶ τοῖς ἄλλοις ὡσαύτως. πειρῶ οὖν καὶ σὺ ἐμὲ μιμεῖσθαι οὕτως ἀποκρινόμενον. τὸ χρηστὸν κέρδος καὶ τὸ πονηρὸν κέρδος κέρδος φῂς ἀμφότερον εἶναι τί τὸ αὐτὸ ἐν αὐτοῖς ὁρῶν, ὅτι δὴ καὶ τοῦτο κέρδος ἐστίν; εἰ δʼ αὖ μὴ αὐτὸς ἔχεις ἀποκρίνασθαι, ἀλλʼ ἐμοῦ λέγοντος σκόπει· ἆρα κέρδος λέγεις πᾶν κτῆμα ὃ ἄν τις κτήσηται ἢ μηδὲν ἀναλώσας, ἢ ἔλαττον ἀναλώσας πλέον λάβῃ;
<milestone unit="section" n="231b"/></p></sp><sp><speaker>Ἑταῖρος</speaker><p>ἔμοιγε δοκῶ τοῦτο καλεῖν κέρδος.</p></sp><sp><speaker>Σωκράτης</speaker><p>ἆρα καὶ τὰ τοιάδε λέγεις, ἐάν τις ἑστιαθείς, μηδὲν ἀναλώσας ἀλλʼ εὐωχηθείς, νόσον κτήσηται;</p></sp><sp><speaker>Ἑταῖρος</speaker><p>μὰ Δίʼ οὐκ ἔγωγε.</p></sp><sp><speaker>Σωκράτης</speaker><p>Ὑγίειαν δὲ κτησάμενος ἀπὸ ἑστιάσεως κέρδος ἂν κτήσαιτο ἢ ζημίαν;</p></sp><sp><speaker>Ἑταῖρος</speaker><p>κέρδος.</p></sp><sp><speaker>Σωκράτης</speaker><p>οὐκ ἄρα τοῦτό γέ ἐστι κέρδος, τὸ ὁτιοῦν κτῆμα κτήσασθαι.</p></sp><sp><speaker>Ἑταῖρος</speaker><p>οὐ μέντοι.</p></sp><sp><speaker>Σωκράτης</speaker><p>πότερον οὔκ, ἐὰν κακόν; ἢ οὐδʼ ἂν ἀγαθὸν ὁτιοῦν κτήσηται, οὐ κέρδος κτήσεται;</p></sp><sp><speaker>Ἑταῖρος</speaker><p>φαίνεται, ἐάν γε ἀγαθόν.
<milestone unit="section" n="231c"/></p></sp><sp><speaker>Σωκράτης</speaker><p>ἐὰν δὲ κακόν, οὐ ζημίαν κτήσεται;</p></sp><sp><speaker>Ἑταῖρος</speaker><p>ἔμοιγε δοκεῖ.</p></sp><sp><speaker>Σωκράτης</speaker><p>ὁρᾷς οὖν ὡς πάλιν αὖ περιτρέχεις εἰς τὸ αὐτό; τὸ μὲν κέρδος ἀγαθὸν φαίνεται, ἡ δὲ ζημία κακόν.</p></sp><sp><speaker>Ἑταῖρος</speaker><p>ἀπορῶ ἔγωγε ὅτι εἴπω.</p></sp><sp><speaker>Σωκράτης</speaker><p>οὐκ ἀδίκως γε σὺ ἀπορῶν. ἔτι γὰρ καὶ τόδε ἀπόκριναι· ἐάν τις ἔλαττον ἀναλώσας πλέον κτήσηται, φῂς κέρδος εἶναι;</p></sp><sp><speaker>Ἑταῖρος</speaker><p>οὔτι κακόν γε λέγω, ἀλλʼ ἐὰν χρυσίον ἢ ἀργύριον ἔλαττον ἀναλώσας πλέον λάβῃ.
<milestone unit="section" n="231d"/></p></sp><sp><speaker>Σωκράτης</speaker><p>καὶ ἐγὼ μέλλω τοῦτο ἐρήσεσθαι. φέρε γάρ, ἐάν τις χρυσίου σταθμὸν ἥμισυν ἀναλώσας διπλάσιον λάβῃ ἀργυρίου, κέρδος ἢ ζημίαν εἴληφεν;</p></sp><sp><speaker>Ἑταῖρος</speaker><p>ζημίαν δήπου, ὦ Σώκρατες· ἀντὶ δωδεκαστασίου γὰρ διστάσιον αὐτῷ καθίσταται τὸ χρυσίον.</p></sp><sp><speaker>Σωκράτης</speaker><p>καὶ μὴν πλέον γʼ εἴληφεν· ἢ οὐ πλέον ἐστὶ τὸ διπλάσιον τοῦ ἡμίσεος;</p></sp><sp><speaker>Ἑταῖρος</speaker><p>οὔτι τῇ ἀξίᾳ γε ἀργύριον χρυσίου.</p></sp><sp><speaker>Σωκράτης</speaker><p>δεῖ ἄρα, ὡς ἔοικε, τῷ κέρδει τοῦτο προσεῖναι, τὴν ἀξίαν. νῦν γοῦν τὸ μὲν ἀργύριον πλέον ὂν τοῦ χρυσίου οὐ φῂς ἄξιον εἶναι, τὸ δὲ χρυσίον ἔλαττον ὂν ἄξιον φῂς εἶναι.
<milestone unit="section" n="231e"/></p></sp><sp><speaker>Ἑταῖρος</speaker><p>σφόδρα· ἔχει γὰρ οὕτως.</p></sp><sp><speaker>Σωκράτης</speaker><p>τὸ μὲν ἄξιον ἄρα κερδαλέον ἐστίν, ἐάντε σμικρὸν ᾖ ἐάντε μέγα, τὸ δὲ ἀνάξιον ἀκερδές.</p></sp><sp><speaker>Ἑταῖρος</speaker><p>ναί.</p></sp><sp><speaker>Σωκράτης</speaker><p>τὸ δὲ ἄξιον λέγεις ἄξιον εἶναι ἄλλο τι ἢ κεκτῆσθαι;</p></sp><sp><speaker>Ἑταῖρος</speaker><p>ναί, κεκτῆσθαι.</p></sp><sp><speaker>Σωκράτης</speaker><p>τὸ δὲ ἄξιον αὖ λέγεις κεκτῆσθαι τὸ ἀνωφελὲς ἢ τὸ ὠφέλιμον;</p></sp><sp><speaker>Ἑταῖρος</speaker><p>τὸ ὠφέλιμον δήπου.
<milestone n="232" unit="page"/><milestone unit="section" n="232a"/></p></sp><sp><speaker>Σωκράτης</speaker><p>οὐκοῦν τὸ ὠφέλιμον ἀγαθόν ἐστιν;</p></sp><sp><speaker>Ἑταῖρος</speaker><p>ναί.</p></sp><sp><speaker>Σωκράτης</speaker><p>οὐκοῦν, ὦ ἀνδρειότατε πάντων, οὐ τὸ κερδαλέον ἀγαθὸν αὖ πάλιν τρίτον ἢ τέταρτον ἥκει ἡμῖν ὁμολογούμενον;</p></sp><sp><speaker>Ἑταῖρος</speaker><p>ἔοικεν.</p></sp><sp><speaker>Σωκράτης</speaker><p>μνημονεύεις οὖν ὅθεν ἡμῖν οὗτος ὁ λόγος γέγονεν;</p></sp><sp><speaker>Ἑταῖρος</speaker><p>οἶμαί γε.</p></sp><sp><speaker>Σωκράτης</speaker><p>εἰ δὲ μή, ἐγώ σε ὑπομνήσω. ἠμφεσβήτησάς μοι τοὺς ἀγαθοὺς μὴ πάντα τὰ κέρδη βούλεσθαι κερδαίνειν, ἀλλὰ τῶν κερδῶν τἀγαθά, τὰ δὲ πονηρὰ μή.</p></sp><sp><speaker>Ἑταῖρος</speaker><p>ναίχι.
<milestone unit="section" n="232b"/></p></sp><sp><speaker>Σωκράτης</speaker><p>οὐκοῦν νῦν πάντα τὰ κέρδη ὁ λόγος ἡμᾶς ἠνάγκακε καὶ σμικρὰ καὶ μεγάλα ὁμολογεῖν ἀγαθὰ εἶναι;</p></sp><sp><speaker>Ἑταῖρος</speaker><p>ἠνάγκακε γάρ, ὦ Σώκρατες, μᾶλλον ἐμέ γε ἢ πέπεικεν.</p></sp><sp><speaker>Σωκράτης</speaker><p>ἀλλʼ ἴσως μετὰ τοῦτο καὶ πείσειεν ἄν· νῦν δʼ οὖν, εἴτε πέπεισαι εἴτε ὁπωσδὴ ἔχεις, σύμφῃς γοῦν ἡμῖν πάντα τὰ κέρδη ἀγαθὰ εἶναι, καὶ σμικρὰ καὶ μεγάλα.</p></sp><sp><speaker>Ἑταῖρος</speaker><p>ὁμολογῶ γὰρ οὖν.</p></sp><sp><speaker>Σωκράτης</speaker><p>τοὺς δὲ χρηστοὺς ἀνθρώπους βούλεσθαι τἀγαθὰ ὁμολογεῖς ἅπαντα ἅπαντας· ἢ οὔ;</p></sp><sp><speaker>Ἑταῖρος</speaker><p>ὁμολογῶ.
<milestone unit="section" n="232c"/></p></sp><sp><speaker>Σωκράτης</speaker><p>ἀλλὰ μὲν δὴ τούς γε πονηροὺς αὐτὸς εἶπες ὅτι καὶ σμικρὰ καὶ μεγάλα κέρδη φιλοῦσιν.</p></sp><sp><speaker>Ἑταῖρος</speaker><p>εἶπον.</p></sp><sp><speaker>Σωκράτης</speaker><p>οὐκοῦν κατὰ τὸν σὸν λόγον πάντες ἄνθρωποι φιλοκερδεῖς ἂν εἶεν, καὶ οἱ χρηστοὶ καὶ οἱ πονηροί.</p></sp><sp><speaker>Ἑταῖρος</speaker><p>φαίνεται.</p></sp><sp><speaker>Σωκράτης</speaker><p>οὐκ ἄρα ὀρθῶς ὀνειδίζει, εἴ τίς τῳ ὀνειδίζει φιλοκερδεῖ εἶναι· τυγχάνει γὰρ καὶ ὁ ταῦτα ὀνειδίζων αὐτὸς τοιοῦτος ὤν.</p></sp></body></text>

</TEI>