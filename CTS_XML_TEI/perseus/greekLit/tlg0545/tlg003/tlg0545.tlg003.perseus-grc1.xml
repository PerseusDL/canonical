<?xml version="1.0" encoding="UTF-8"?><TEI.2>
<teiHeader type="text">
<fileDesc>
<titleStmt>
<title>Epistulae Rusticae</title>
<author>Aelian</author>
<editor role="editor">Rudolf Hercher</editor>
<funder n="org:Google">Google Digital Humanities Awards Program</funder>
</titleStmt>
<publicationStmt>
<publisher>Trustees of Tufts University</publisher>
<pubPlace>Medford, MA</pubPlace>
<authority>Perseus Project</authority>
</publicationStmt>
<sourceDesc>
<biblStruct>
<monogr>
<title>Claudii Aeliani de natura animalium libri xvii, varia historia, epistolae, fragmenta, Vol 2</title>
<author>Aelian</author>
<editor role="editor">Rudolf Hercher</editor>
<imprint>
<publisher>In Aedibus B.G. Teubneri</publisher>
<pubPlace>Lipsiae</pubPlace>
<date>1866</date>
</imprint>
</monogr>
</biblStruct>
<p>Keyboarding</p>
</sourceDesc>
</fileDesc>
<encodingDesc>
<refsDecl doctype="TEI.2">
<state unit="chapter" n="chunk"/>
</refsDecl>
</encodingDesc>
<profileDesc>
<langUsage>
<language id="greek">Greek</language>
</langUsage>
</profileDesc>
</teiHeader>
<text>
<body>
<pb id="p.175"/>
<div1 type="chapter" n="1">
<opener>Εὐθυκομίδης Βλεπαίῳ.</opener>
<p>
<lb/>Διαψύχοντί μοι πρὸς τὴν εἵλην τοὺς βότρυς ἡ 
<lb/>μανία προσελθοῦσα ἐθρύπτετο καὶ ὡραϊζομένη πολλοῖς
<lb/>ἔβαλλε τοῖς σκώμμασιν. ἐγὼ δὲ παλαιὸν δή τι
<lb/>ἐπιτεθυμμένος αὐτῆς διενοούμην τι δρᾶσαι θερμόν. 
<lb/>ὡς οὖν ἄσμενος ἐλαβόμην, πλησιάσας τὰς μὲν ῥᾶγας
<lb/>εἴασα, ἐφερπύσας δὲ καὶ μάλα ἀσμένως τῆς ὥρας
<lb/>ἐτρύγησα. ταῦτά σοι πρὸς τοῦ Πανὸς μυστήρια τὰ
<lb/>μεγάλα ἔστω.


</p>
</div1>
<div1 type="chapter" n="2">
<opener>Κωμαρχίδης Δρωπαίῳ. </opener>
<p>
<lb/>ἡμέρων ὁ μαλακὸς φελλεῖ ἐπέκοψε τὸ σκέλος πάνυ 
<lb/>ἰσχυρῶς, καὶ θέρμη ἐπέλαβεν αὐτοῦ, καὶ βουβὼν
<lb/>ἐπήρθη. βουλοίμην δʼ ἂν αὐτὸν ἀναρρωσθῆναι ἤ μοι
<lb/>μεδίμνους ἰσχάδων ὑπάρξαι τέτταρας. τὴν οἶν τὴν
<lb/>τὰ μαλακὰ ἔρια, ἣν ἐπαινῶ πρὸς σέ, παρʼ ἐμοῦ πρόσειπε 
<lb/>καὶ τὼ βοϊδίω καὶ τὴν κύνα, καὶ τὴν Μανίαν καὶ
<lb/>αὐτὴν χαίρειν κέλευε.


</p>
</div1>
<div1 type="chapter" n="3">
<opener>Εὐπειθίδης Τιμωνίδῃ.</opener>
<p>
<lb/>ἀδικεῖ με ἡ παρὰ σοὶ Σηκύλη παραιρουμένη τῶν 
<lb/>δραγμάτων καὶ παρακλέπτουσα. ἐὰν μὲν οὖν παύσηται, 
<pb id="p.176"/>
<lb/>καλά σοι καὶ μενοῦμεν φίλοι· ἐὰν δὲ ἔχηται
<lb/>ἔργου, δικάσομαί σε βλάβης. καὶ γὰρ ἂν εἰκότως μοι
<lb/>στενάζειε τὰ τῶν προγόνων ἠρία, εἰ Εὐπειθίδης ὁ
<lb/>Κορυδαλλεὺς ἐμαυτὸν περιόψομαι προσελούμενον, καὶ
<lb/> ταῦτα ὑπʼ ἀνδραπόδου ἴσως δυοῖν μναῖν ἀξίου.


</p>
</div1>
<div1 type="chapter" n="4">
<opener>Ἀνθεμίων Δράκητι.</opener>
<p>
<lb/> τί σοι καλὸν εἴργασται καὶ τί σοι πεπόνηται χρηστόν;
<lb/>ἐγὼ γὰρ ἀμπελίδος ὄρχον ἐλάσας, εἶτα μοσχίδια
<lb/>συκίδων παραφυτεύσας ἁπαλά, καὶ ἐν κύκλῳ περὶ
<lb/> τὸ αὔλιον κατέπηξα ἐλᾷδας. εἶτά μοι δεῖπνον καὶ
<lb/>πίσινον ἔτνος, καὶ τρεῖς ἁδρὰς ἐξεκάναξα κύλικας,
<lb/>καὶ ἄσμενος κατέδαρθον.


</p>
</div1>
<div1 type="chapter" n="5">
<opener>Βαίτων Ἀνθεμίωνι.</opener>
<p>
<lb/> τὰ σμήνη μοι τῶν μελιττῶν κενά, καὶ ἀπεφοίτησαν
<lb/> τῆς ἑστίας οὐκ οὖσαι τέως δραπέτιδες· ἀλλὰ γὰρ
<lb/>καὶ πισταὶ διέμενον καὶ ᾤκουν ὡς οἴκους τοὺς αὑτῶν
<lb/>σίμβλους, καὶ εἶχον λειμῶνα εὔδροσον καὶ δὴ καὶ ἀνθῶν
<lb/>εὔφορον, καὶ εἱστιῶμεν αὐτὰς πανδαισίᾳ· αἳ δὲ
<lb/>ὑπὸ τῆς φιλεργίας τῆς ἄγαν ἀνθειστίων ἡμᾶς πολλῷ
<lb/> καὶ καλῷ τῷ μέλιτι, κοὐδέποτε τῆσδε τῆς ὠδῖνος τῆς
<lb/>γλυκείας ἦσαν ἄγονοι. νῦν δὲ ᾤχοντο ἀπιοῦσαι, λυπηθεῖσαι
<lb/>πρὸς ἡμῶν οὐδὲ ἕν, οὐ μὰ τὸν Ἀρισταῖον
<lb/>καὶ τὸν Ἀπόλλω αὐτόν. καὶ αἳ μέν εἰσι φυγάδες, ὁ
<lb/>δὲ οἶκος αὐτῶν χῆρός ἐστι, καὶ τὰ ἄνθη τὰ ἐν τῷ
<lb/> λειμῶνι περὶ αὐτὰ γηρᾷ. ἐγὼ δὲ αὐτῶν ὅταν ὑπομνησθῶ
<lb/>τῆς πτήσεως καὶ τῆς εὐχαρίτου χορείας, οὐδὲν
<lb/>ἄλλο ἢ νομίζω θυγατέρας ἀφῃρῆσθαι. ὀργίζομαι μὲν
<lb/>οὖν αὐταῖς· τί γὰρ ἀπέλιπον τροφέα αὐτῶν καὶ ἀτεχνῶς
<pb id="p.177"/>
<lb/>πατέρα καὶ φρουρὸν καὶ μελεδωνὸν οὐκ ἀχάριτον;
<lb/>δεῖ δέ με ἀνιχνεῦσαι τὴν πλάνην αὐτῶν καὶ ὅποι
<lb/>ποτὲ ἀποδρᾶσαι κάθηνται, καὶ τίς αὐτὰς ὑπεδέξατο
<lb/>καὶ τοῦτο· ἔχει γάρ τοι τὰς μηδὲν προσηκούσας. εἶτα
<lb/>εὑρὼν ὀνειδιῶ πολλὰ τὰς ἀγνώμονας καὶ ἀπίστους. 


</p>
</div1>
<div1 type="chapter" n="6">
<opener>Κάλλαρος Καλλικλεῖ.</opener>
<p>
<lb/>καὶ ποῖ τις ἀποτρέψει τὸ ῥεῦμα, εἰ μήτε ἐς τὴν 
<lb/>ὁδὸν ἐμβαλεῖ μήτε ἐς τὴν τῶν γειτόνων διαβήσεται;
<lb/>οὐ γὰρ δήπου κελεύσεις ἡμᾶς ἐκπιεῖν αὐτό. πάλαι
<lb/>μὲν οὖν λέλεκται κακὸν εἶναι γείτων κακός, πεπίστευται 
<lb/>δὲ νῦν οὐχ ἥκιστα ἐπὶ σοῦ. ἀλλʼ οὐδέν σοι πλέον
<lb/>τῆς βίας· οὐ γὰρ ἀποδωσόμεθά σοι τὸ χωρίον, δικάσεται
<lb/>δὲ πρότερον ὑπὲρ τούτων πρός σε ὁ δεσπότης,
<lb/>ἐάνπερ τὴν διάνοιαν ὑγιαίνῃ.


</p>
</div1>
<div1 type="chapter" n="7">
<opener>Δερκύλλος Ὀπώρᾳ. </opener>
<p>
<lb/>οὐχ ὅτι καλὴ λέγεις εἶναι οὐδʼ ὅτι πολλοὺς ἐραστὰς 
<lb/>λέγεις ἔχειν, διὰ τοῦτο ἐπαινῶ σε· ἴσως μὲν γάρ σε
<lb/>ἐκεῖνοι διὰ τὸ εἶδος θαυμάζουσιν, ἐμὲ δὲ ἀρέσκεις
<lb/>διὰ τὸ ὄνομα, καί σε οὕτως ὡς καὶ τὴν γῆν τὴν πατρῴαν
<lb/>ἐπαινῶ, καὶ τεθαύμακα τὸν οὕτω σε καλέσαντα 
<lb/>τῆς ἐπινοίας, ἵνα μὴ μόνοι σε περιμαίνωνται δηλονότι
<lb/>οἱ ἐν τῇ πόλει, ἀλλὰ γὰρ καὶ ἀγροῖκος λεώς. τῆς
<lb/>ὀπώρας οὖν καταπειράσας τί ἀδικῶ; ἐπεὶ τά τε ἄλλα
<lb/>καὶ ἐφολκὸν ἐς ἔρωτα τὸ ὄνομα, καὶ ταῦτα ἀνδρὶ
<lb/>γεωργίᾳ ζῶντι. ἀπέστειλα οὖν σοι τῆς ὁμωνύμου 
<lb/>τῆς ἐν ἀγρῷ σῦκα καὶ βότρυς καὶ τρύγα ἀπὸ ληνῶν·
<lb/>ἦρος δὲ ἀποπέμψω καὶ ῥόδα, τὴν ἐκ τῶν λειμώνων ὀπώραν.
<pb id="p.178"/>
</p>
</div1>
<div1 type="chapter" n="8">
<opener>Ὀπώρα Δερκύλλῳ.</opener>
<p>
<lb/> σὺ μὲν εἴτε σπουδάζεις ἐς τὸ ὄνομα τὸ ἐμὸν εἴτε
<lb/>παίζεις οἶσθα δήπου αὐτός, ἐγὼ δὲ οἷς πέμπεις οὐκ
<lb/>ἀξιῶ πρός με ὡραΐζεσθαι. καλὰ γάρ σου τὰ δῶρα
<lb/> ἀκρόδρυα δυοῖν ὀβολοῖν καὶ ὑβριστὴς οἶνος διὰ νεότητα·
<lb/>πίοι δʼ ἂν ἡ Φρυγία αὐτόν· ἐγὼ δὲ Λέσβιον
<lb/>πίνω καὶ Θάσιον καὶ ἀργυρίου δέομαι· ὀπώραν δὲ
<lb/>ὀπώρᾳ ἀποστέλλειν αὐτόχρημα πῦρ ἐπὶ πῦρ φέρειν
<lb/>ἐστί. κἀκεῖνο δέ σε οὐ χεῖρον εἰδέναι ταύτῃ ᾗπερ
<lb/> οὖν καὶ αὐτὴ νοῶ. τοῦ γὰρ χρηματίζεσθαι παρὰ τῶν
<lb/>βουλομένων μοι προσιέναι καὶ τὸ ὄνομα αἴτιον· παιδεύει
<lb/>γάρ με ὅτι καὶ τὸ κάλλος τῶν σωμάτων ὀπώρᾳ
<lb/>ἔοικεν. ἕως οὖν ἀκμάζει, καὶ τὴν ὑπὲρ αὐτοῦ χάριν
<lb/>προσῆκόν ἐστιν ἀνταπολαμβάνειν· ἐὰν δὲ ἀπορρεύσῃ,
<lb/> τί ἂν ἄλλο εἴη τὸ ἡμέτερον ἢ δένδρον καρπῶν ἅμα καὶ
<lb/>φύλλων γυμνόν; καίτοιγε ἐκείνοις μὲν ἡ φύσις δίδωσιν
<lb/>ἀναθῆλαι· ἑταίρας δὲ ὀπώρα μία. δεῖ τοίνυν ἐντεῦθεν
<lb/>ταμιεύεσθαι πρὸς τὸ γῆρας.


</p>
</div1>
<div1 type="chapter" n="9">
<opener>Χρέμης Παρμένωνι.</opener>
<p>
<lb/> ὀψὲ ἔμαθον ὅτι μοι συνεβούλευες καλῶς, παιδεύων
<lb/>με ἀποδιδράσκειν τὰς ἑταίρας· λαβεῖν γὰρ
<lb/>κεχήνασι καὶ προσποιοῦνται φιλεῖν καὶ ἀποκλείουσι
<lb/>συνεχῶς καὶ τὸ πάντων μοι βαρύτατον πρὶν ὑπερπλησθῆναι
<lb/>καὶ γενέσθαι διακορεῖς οὐ βούλονται
<lb/> συγκαθεύδειν, ἀλλὰ ἀκκίζονται καὶ θρύπτονται, εἶτα
<lb/>μιστυλῶνται πάλιν, καὶ λάθρᾳ μὲν ἀλοῶσι πάντα καὶ
<lb/>καταπίνουσιν ὑπὲρ τοὺς ἐργαστῆρας τοὺς ἐν ἀγρῷ,
<lb/>παρόντων δὲ ἡμῶν ὡραΐζονται. ἐγὼ δὲ κατὰ χειρὸς
<lb/>ποιῶ πάντα καὶ σπεύδω καταλαβεῖν ἐς δύο τὰ σκέλη
﻿<pb id="p.179"/>
<lb/>ἄρας καὶ ὑποστρέφειν ἐπὶ τὰς αἶγας πάλιν. ἐμέλλησα
<lb/>δʼ ἂν τὴν κάκιστα ἀπολουμένην Θηβαΐδα αὐλουμένην
<lb/>πρός με ἀράμενος μέσην εἶτα ῥίψας ἐς τὸ κλινίδιον
<lb/>ἔχεσθαι τῆς σπουδῆς. ἀπόλοιτο δὲ ὁ στρατιώτης ὁ
<lb/>διακωλύσας με· Θρασυλέων, οἶμαι, ἦν ὄνομα αὐτῷ 
<lb/>ἢ ἄλλο τι τοιοῦτον συμπεπλεγμένον θηρίῳ.


</p>
</div1>
<div1 type="chapter" n="10">
<opener>Φιλέριφος Σιμύλῳ.</opener>
<p>
<lb/>πέπυσμαί σου τὸν ὗν εἶναι λάγνην. τί οὖν αὐτὸν 
<lb/>οὐ βίᾳ συλλαβὼν τομίαν εἰργάσω, ὥσπερ εἰώθαμεν
<lb/>τοὺς τράγους ἡμεῖς; τοῦτο γάρ τοι καὶ τὰ ζῷα ἀναπείθει 
<lb/>ἡσυχίαν τε ἔχειν καὶ σωφρονεῖν εὖ μάλα. εἰμὶ
<lb/>δὲ ἐγὼ περὶ ταῦτα δήπου δεινός· ἀποφανῶ γὰρ παραχρῆμα
<lb/>ὁλόκληρον, σάξας ἁλῶν καὶ ἐπαλείψας πίτταν·
<lb/>εἶτα ὑγιεινότερος ἔσται Κρότωνος δήπου καὶ κολοκύντης,
<lb/>καὶ ἐρῶν παύσεται καὶ ἐπιτρίβων σοι τὴν 
<lb/>οὐσίαν. ἐνόρχην δὲ ἀκόλαστον ὑγιαίνων τρέφοι τίς ἄν;


</p>
</div1>
<div1 type="chapter" n="11">
<opener>Λαμπρίας Τρύφῃ.</opener>
<p>
<lb/>ἀγαθὰς διώκειν οἱ νεανίσκοι τρέφουσι κύνας, 
<lb/>δρομικώτερον δὲ λαγὼν οὐδὲ ἀσαρκότερον οὐδεπώποτε
<lb/>ἐθεασάμην· θαῦμα γὰρ ὅπως καὶ κατέλαβον αὐτόν. 
<lb/>ἐπεὶ γὰρ ἐδάρη καὶ τὸ δέρμα ἀπεδύσατο, φανερὸς
<lb/>τηνικαῦτα ἐγένετο, μᾶλλον δὲ ʽοὐ γὰρ ὀρθῶς λέγὠ
<lb/>ἀφανής ἐστι νῦν ἔτι πλέον. σὺ δέ, ὦ Τρύφη, κιχλίζουσα
<lb/>παῦσαι πρός με· ἐὰν γάρ σε, ὦ κακόδαιμον,
<lb/>ὁ πατὴρ ἴδῃ, λήψῃ τι πάντως κακόν. ἐγὼ δὲ αὐτὸν 
<lb/>ὑποδέδοικα καίτοι παρόντα ὄντα· σὺ δὲ οὐκ οἶδα ὅπως
<lb/>διατέθρυψαι καὶ καταφρονεῖς αὐτοῦ.
<pb id="p.180"/>
</p>
</div1>
<div1 type="chapter" n="12">
<opener>Τρύφη Λαμπρία.</opener>
<p>
<lb/> Προσπατταλεύσομεν, ὦ Λαμπρία, τοῦ λαγὼ τὴν
<lb/>δοράν, ἵνα σοι τῶν κυνηγεσίων ἄγαλμα ᾖ τοῦτο κατὰ
<lb/>τοὺς μεγάλους ἐκείνους δήπου θηρευτάς. ἔσται δὴ
<lb/> καὶ τὸ σὸν εὔθηρον ἀνάγραπτον. πότερον δὲ αὐτὸς
<lb/>ᾕρηκας ἢ δῶρον εἴληφας; πῶς δὲ καὶ ὤφθη τὴν ἀρχὴν
<lb/>διὰ σμικρότητα; εὔρινοι ἄρα ὄντως ἦσαν αἱ κύνες·
<lb/>οὐ γὰρ ἦν αὐτὸν ἰδεῖν, ἀλλʼ ᾔσθοντο αὐτοῦ. σὺ δὲ
<lb/>ἐξ οὗ θηρᾶν ἤρξω γέγονας ἡμῖν αὐτόχρημα Ἱππόλυτος.
<lb/> ὅρα δὴ τὴν Ἀφροδίτην μὴ καὶ σοὶ διὰ τὴν ὑπεροψίαν μηνίσῃ.


</p>
</div1>
<div1 type="chapter" n="13">
<opener>Καλλιππίδης Κνήμωνι.</opener>
<p>
<lb/> ἀγροίκου βίου τά τε ἄλλα ἐστὶ καλὰ καὶ δὴ καὶ
<lb/>τὸ ἥμερον τοῦ τρόπου· ἡ γὰρ ἡσυχία καὶ τὸ ἄγειν
<lb/> σχολὴν τοῖς τῆς γῆς καλὴν πραότητα ἐνεργάζεται. σὺ
<lb/>δὲ οὐκ οἶδʼ ὅπως ἀγροῖκος εἶ καὶ γείτοσιν οὐκ ἀγαθὸς
<lb/>πάροικος. βάλλεις γοῦν ἡμᾶς ταῖς βώλοις καὶ ταῖς
<lb/>ἀχράσι καὶ μέγα κέκραγας ἰδὼν ἄνθρωπον ὡς διώκων
<lb/>λύκον, καὶ ἀργαλέος εἶ καὶ τοῦτο δὴ τὸ λεγόμενον
<lb/> ἁλμυρὸν γειτόνημα· ἐγὼ δὲ εἰ μὴ πατρῷον ἀγρὸν
<lb/>ἐγεώργουν, ἄσμενος ἂν αὐτὸν ἀπεδόμην φυγῇ φοβεροῦ
<lb/>γείτονος. ἀλλʼ, ὦ βέλτιστε Κνήμων, τὸ σκαιὸν τοῦ
<lb/>τρόπου κατάλυσον, μηδέ σε ὁ θυμὸς ἐς λήθην προαγέτω,
<lb/>μὴ καὶ μανεὶς σεαυτὸν λάθῃς. ταῦτά σοι φίλα
<lb/> παρὰ φίλου παραγγέλματα ἔστω καὶ ἴαμα τοῦ τρόπου.


</p>
</div1>
<div1 type="chapter" n="14">
<opener>Κνήμων Καλλιππίδῃ.</opener>
<p>
<lb/> ἔδει μὲν μηδὲν ἀποκρίνασθαι· ἐπεὶ δὲ εἶ περίεργος
<lb/>καὶ βιάζῃ με ἄκοντά σοι προδιαλέγεσθαι, τοῦτο
<pb id="p.181"/>
<lb/>γοῦν κεκέρδαγκα τὸ διʼ ἀγγέλων σοι λαλεῖν, ἀλλὰ μὴ
<lb/>πρὸς αὐτόν σε. ἔστω σοι τοίνυν ἡ ἀπὸ Σκυθῶν λεγομένη
<lb/>ἀπόκρισις αὕτη. ἐγὼ μαίνομαι καὶ φονῶ
<lb/>καὶ μισῶ τὸ τῶν ἀνθρώπων γένος. ἔνθεν τοι βάλλω
<lb/>τοὺς ἐσφοιτῶντας ἐς τὸ χωρίον καὶ βώλοις καὶ λίθοις. 
<lb/>μακάριον δὲ ἥγημαι τὸν Περσέα κατὰ δύο τρόπους
<lb/>ἐκεῖνον, ὅτι τε πτηνὸς ἦν καὶ οὐδενὶ συνήντα, ὑπεράνω
<lb/>τε ἦν τοῦ προσαγορεύειν τινὰ καὶ ἀσπάζεσθαι.
<lb/>ζηλῶ δὲ αὐτὸν καὶ τοῦ κτήματος ἐκείνου εὖ μάλα, ᾧ
<lb/>τοὺς συναντῶντας ἐποίει λίθους· οὗπερ οὖν εἴ μοί τις 
<lb/>εὐμοιρία κατατυχεῖν ἐγένετο, οὐδὲν ἂν ἀφθονώτερον
<lb/>λιθίνων ἀνδριάντων, καὶ σὲ δʼ ἂν εἰργασάμην
<lb/>τοῦτο πρῶτον. τί γὰρ παθὼν ῥυθμίζεις με καὶ πρᾶον
<lb/>ἀποφῆναι γλίχῃ οὕτως ἐχθρὰ πᾶσι νοοῦντα; ἔνθεν
<lb/>τοι καὶ τοῦ χωρίου τὸ παρὰ τὴν ὁδὸν ἀργὸν εἴασα καὶ 
<lb/>τοῦτό μοι τῆς γῆς χῆρόν ἐστι καρπῶν. σὺ δὲ ἕνα
<lb/>σεαυτὸν τῶν ἀναγκαίων ἀποφαίνεις, καὶ σπεύδεις με
<lb/>φίλον ἔχειν μηδὲ ἐμαυτοῦ φίλον ὄντα. τί γὰρ καὶ
<lb/>μαθὼν εἰμὶ ἄνθωπος;


</p>
</div1>
<div1 type="chapter" n="15">
<opener>Καλλιππίδης Κνήμωνι. </opener>
<p>
<lb/>σὺ μὲν τῶν ἀποφράδων διαφέρεις οὐδὲν οὕτως 
<lb/>ἄγριος ὢν καὶ μονήρης τὸν τρόπον, δεῖ δέ σε ὅμως
<lb/>καὶ μὴ βουλόμενον ἥμερον ἡμῖν γενέσθαι αἰδοῖ καὶ
<lb/>ταῦτα γειτνιάσεως καὶ θεῶν ὁρίων τιμῇ, οἵπερ οὖν
<lb/>εἰσι κοινοί. θύω τοίνυν τῷ Πανὶ καὶ Φυλασίων τοὺς 
<lb/>μάλιστα ἐπιτηδείους ἐς τὴν ἱερουργίαν παρακαλῶ. ἐν
<lb/>δὴ τούτοις καὶ σὲ ἀφικέσθαι βουλοίμην ἄν· σὺ δὲ καὶ
<lb/>ἐμπιὼν καὶ κοινωνήσας σπονδῶν ἔσῃ τι καὶ πραότερος.
<lb/>ὁ γάρ τοι Διόνυσος φιλεῖ τὰς μὲν ὀργὰς μαραίνειν
<lb/>τε καὶ κατακοιμίζειν, τὰς δὲ εὐφροσύνας ἐγείρειν· 
<pb id="p.182"/>
<lb/>ἔσται δέ σοι ὁ αὐτὸς οὗτος θεὸς καὶ Παιών, καὶ ἀπολύσει
<lb/>σε τῆς ἀκράτου χολῆς, οἴνῳ σβέσας τὸ τοῦ
<lb/>θυμοῦ ὑπέκκαυμα. καὶ αὐλητρίδος δὲ ἀκούσας ἴσως,
<lb/>ὦ Κνήμων, καὶ ἐς ᾠδὴν ἐμπεσὼν καὶ ἐς μέλος ὑπολισθὼν
<lb/> ἕξεις τι καὶ γαληνὸν ἐν τῇ ψυχῇ· οὐ χεῖρον δʼ
<lb/>ἂν εἴη οἰνωμένον σε καὶ μασχάλην ἆραι. εἰ δέ που
<lb/>καὶ μεθύων κόρῃ περιπέσοις ἅβραν ἀνακαλούσῃ ἢ τὴν
<lb/>τίτθην ὑπολειφθεῖσαν εὑρεῖν πειρωμένῃ, τάχα πού τι
<lb/>καὶ θερμὸν δράσεις καὶ νεανικὸν ἔργον. οὐδὲν ἂν
<lb/> ἀπεοικὸς εἴη καὶ τοιοῦτό τι πραχθῆναι ἐν τῇ τοῦ
<lb/>Πανὸς θυσίᾳ· καὶ γάρ τοι κἀκεῖνος ἐρωτικὸς εὖ μάλα
<lb/>καὶ οἷος ἐπανίστασθαι παρθένοις. λῦσον δὲ καὶ τὴν
<lb/>ὀφρύν, καὶ τὸ σκυθρωπὸν τοῦτο καὶ σύννεφες χάλασον
<lb/>εὐθυμίᾳ. φίλου ταῦτα παραίνεσις νοοῦντός
<lb/> σοι ἀγαθά.


</p>
</div1>
<div1 type="chapter" n="16">
<opener>Κνήμων Καλλιππίδῃ.</opener>
<p>
<lb/> ἵνα σοι καὶ λοιδορήσωμαι ταῦτʼ ἀντεπιστέλλω καὶ
<lb/>ἀφῶ τι τῆς ὀργῆς ἐς σέ· μάλιστα γὰρ ἐδεόμην παρόντος,
<lb/>ἵνα σου καὶ αὐτόχειρ γένωμαι. τί γάρ με διαφθεῖραι
<lb/> γλίχῃ, τί δὲ σπεύδεις ἀπολέσαι με ἐς ἑστίασιν
<lb/>καὶ θοίνην παρακαλῶν; πρῶτον μὲν γὰρ τὸ πολλοὺς
<lb/>ὁρᾶν καὶ συνεῖναι πολλοῖς δεινῶς πέφρικα· φεύγω δὲ
<lb/>κοινὴν θυσίαν ὡς οἱ δειλοὶ τοὺς πολεμίους· ὑφορῶμαι
<lb/>δὲ καὶ τὸν οἶνον ὡς ἐπιβουλεῦσαι καὶ ἐπιθέσθαι
<lb/> γνώμῃ δεινῶς καρτερόν, τοὺς δὲ θεοὺς τούς τε ἄλλους
<lb/>καὶ τὸν Πᾶνα ἀσπάζομαί τε καὶ προσαγορεύω παριὼν
<lb/>μόνον, θύω δὲ οὐδέν, οὐδὲ γὰρ αὐτοὺς ἐνοχλεῖν
<lb/>ἐθέλω. σὺ δέ μοι καὶ αὐλητρίδας προσείεις καὶ ᾠδάς,
<lb/>ὦ καταγέλαστε. ἐπὶ μὲν δὴ τούτοις καινῶς οὐχ ἁψαίμην
<lb/> σου· καλὰ δέ σου κἀκεῖνα, ὀρχήσασθαι καὶ ὁμιλῆσαι
<pb id="p.183"/>
<lb/>κόρῃ θερμότατα. σὺ μέν μοι δοκεῖς κἂν ἐς πῦρ
<lb/>ἅλασθαι κἂν ἐς μαχαίρας κυβιστῆσαι, ἐμοὶ δὲ μήτε
<lb/>θύων εἴης φίλος μήτε ἄλλως.


</p>
</div1>
<div1 type="chapter" n="17">
<opener>Δερκύλλος Αἰσχρέᾳ.</opener>
<p>
<lb/>οὐκ ἐγὼ ἔλεγον ὅτι Πλοῦτον ὁρῶντα ὀξὺ καὶ οὐ 
<lb/>τυφλὸν ἀνεῦρες, καὶ καταγελᾷς μου καὶ τῆς γῆς καὶ
<lb/>τῆς Τύχης, ἐπεὶ τῶν χρηστῶν καὶ ἐπιμέλειαν τίθεται;
<lb/>σὺ γοῦν ἀπεδείξω τῶν εὐδαιμόνων ἐκείνων εἷς ὤν,
<lb/>οὓς ἐπὶ Κρόνου φασὶν ἐκ τῆς γῆς αὐτόματα ἔχειν
<lb/>πάντα καὶ κοινωνίαν ἐν αὐτοῖς ἄφθονον πολιτεύεσθαι 
<lb/>καὶ ἀφέλειαν τρόπου καὶ ἕνα οἶκον οἰκεῖν τὸν ὑπʼ
<lb/>οὐρανῷ τόπον πάντα. Πλουτήσαντι γοῦν σοι τίς οὕτω
<lb/>φιλόμωμος ἢ κακός, ὡς ἄχθεσθαι καὶ ζηλότυπα νοεῖν;
<lb/>μήπω τοσαύτης κακίας ἀναπλησθείη γεωργῶν ἤθη,
<lb/>ὡς ζηλοτυπεῖν τε ἐς πλοῦτον καὶ ὑπὲρ χρημάτων φρονεῖν. 
<lb/>ἐς ἀγρίας αἶγας τραπείη ταῦτα καὶ ἐς τοὺς ἐν
<lb/>δικαστηρίοις ῥήτορας.


</p>
</div1>
<div1 type="chapter" n="18">
<opener>Δημύλος Βλεψίᾳ.</opener>
<p>
<lb/>γεωργίαν καὶ γεωργεῖν ἀπολιπὼν ὁ γείτων Λάχης 
<lb/>ἐπέβη νεὼς καὶ πλεῖ τὸν Αἰγαῖόν φασι, καὶ ἄλλα πελάγη 
<lb/>μετρεῖ καὶ ἐπικυματίζει καὶ λάρου βίον ζῇ καὶ
<lb/>ἀνέμοις μάχεται διαφόροις· ἄκρα τε αὐτὸν ἐξ ἄκρας
<lb/>διαλαμβάνει, καὶ περιβλέπων ἁδρὸν κέρδος καὶ περινοῶν
<lb/>πλοῦτον ἀθρόον μακρὰ εἶπε χαίρειν αἰγιδίοις
<lb/>ἐκείνοις καὶ νομευτικῷ τῷ προτέρῳ βίῳ· γλισχρῶς 
<lb/>τε καὶ κατʼ ὀλίγον ἐκ τῶν ἀγρῶν ἀποζῆν δυνάμενος
<lb/>οὐδὲ ἀρκούμενος τοῖς παροῦσιν Αἰγυπτίους καὶ Σύρους
<lb/>φαντάζεται καὶ περιβλέπει τὸ δεῖγμα, καὶ πολύς
﻿<pb id="p.184"/>
<lb/>ἐστι νὴ Δία τόκους ἐπὶ τόκοις λογιζόμενος καὶ χρήματα
<lb/>ἐπὶ χρήμασιν ἀριθμῶν, καὶ διαφλέγει τὴν διάνοιαν
<lb/>αὐτοῦ καὶ ἐκκάει κέρδος ἀμφοτερόπλουν. χειμῶνας
<lb/>δὲ οὐκ ἐννοεῖ οὐδὲ ἐναντία πνεύματα οὐδὲ
<lb/> τῆς θαλάττης τὸ ἀστάθμητον οὐδὲ τῶν ὡρῶν τὰς
<lb/>ἀκαιρίας. ἡμεῖς δὲ εἰ καὶ μικρὰ κερδαίνομεν μεγάλα
<lb/>πονοῦντες, ἀλλὰ πολὺ ἡ γῆ τῆς θαλάττης ἑδραιότερον,
<lb/>καὶ αὕτη πιστοτέρα βεβαιοτέρας ἔχει τὰς παρʼ ἑαυτῆς ἐλπίδας.</p>
</div1>
<div1 type="chapter" n="19">
<opener>Μορμίας Χρέμητι.</opener>
<p>
<lb/>ἐγὼ μὲν ἔθυον γάμους ὁ χρυσοῦς μάτην καὶ περιῄειν
<lb/>ἐστεφανωμένος οὐδὲν δέον, καὶ τούς τε ἔνδον
<lb/>καὶ τοὺς ἔξω θεοὺς ἐκολάκευον· ὁ δὲ παῖς κατήγαγε
<lb/>μὲν τὸ ζεῦγος ἐκ τῶν ἀγρῶν ὡς τὴν νύμφην ἐξ ἄστεος
<lb/> ἐς τὸ πατρῷον χωρίον ἐπανάξων· αὐλητρίδα δὲ λυσάμενος,
<lb/>ἧς ἔτυχεν ἐρῶν, νύμφης στολὴν αὐτῇ περιβαλὼν
<lb/>ἐπανήγαγέ μοι φάτταν ἀντὶ περιστερᾶς, φασίν,
<lb/>ἑταίραν ἀντὶ νύμφης. καὶ τὰ μὲν πρῶτα αἰδουμένη
<lb/>κορικῶς εὖ μάλα καὶ κατὰ τὸν τῶν γαμουμένων νόμον
<lb/> ὑπέκρυπτε τὴν τέχνην· μόλις δὲ ἀπερράγη ἡ σοφία
<lb/>τε αὐτῶν καὶ αἱ κατʼ ἐμοῦ μηχαναί. οὐ μὴν ἐς
<lb/>τὸ παντελές μου καταφρονήσουσιν ὥσπερ οὖν πλινθίνου,
<lb/>ἐπεί τοι τὸν μὲν καλὸν νυμφιον ἐς κόρακας
<lb/>ἀποκηρύξω, ἐὰν μὴ τῆς ὑπερβαλλούσης τρυφῆς παυσάμενος
<lb/> σὺν ἐμοὶ ταφρεύῃ καὶ βωλοκοπῇ· τὴν δὲ
<lb/>νύμφην ἀποδώσομαι κἀκείνην ἐπʼ ἐξαγωγῇ, ἐὰν μή
<lb/>τι καὶ αὐτὴ τῶν ἔργων τῇ Φρυγίᾳ τε καὶ τῇ Θρᾴττῃ συνεπιλαμβάνῃ.
<pb id="p.185"/>
</p>
</div1>
<div1 type="chapter" n="20">
<opener>Φαιδρίας Σθένωνι.</opener>
<p>
<lb/>φύεται μὲν ἐν τοῖς ἀγροῖς καλὰ πάντα, κεκόσμηταί 
<lb/>τε ἡ γῆ τούτοις καὶ τρέφει πάντας· καὶ τὰ μέν
<lb/>ἐστι τῶν καρπῶν διετήσια, τὰ δὲ καὶ πρὸς ὀλίγον
<lb/>ἀντέχοντά ἐστι τρωκτὰ ὡραῖα· πάντων δὲ τούτων 
<lb/>θεοὶ μὲν ποιηταί, ἡ γῆ δὲ μήτηρ ἅμα καὶ τροφὸς
<lb/>αὕτη. φύεται δὲ καὶ δικαιοσύνη καὶ σωφροσύνη, καὶ
<lb/>ταῦτα ἐν τοῖς ἀγροῖς δένδρων τὰ κάλλιστα καρπῶν
<lb/>τὰ χρησιμώτατα. μὴ τοίνυν γεωργῶν καταφρόνει·
<lb/>ἔστι γάρ τις καὶ ἐνταῦθα σοφία· γλώττῃ μὲν οὐ πεποικιλμένη 
<lb/>οὐδὲ καλλωπιζομένη λόγων δυνάμει, σιγῶσα
<lb/>δὲ εὖ μάλα καὶ διʼ αὐτοῦ τοῦ βίου τὴν ἀρετὴν
<lb/>ὁμολογοῦσα. εἰ δὲ σοφώτερα ταῦτα ἐπέσταλταί σοι
<lb/>ἢ κατὰ τὴν τῶν ἀγρῶν χορηγίαν, μὴ θαυμάσῃς· οὐ
<lb/>γάρ ἐσμεν οὔτε Λίβυες οὔτε Λυδοὶ ἀλλʼ Ἀθηναῖοι γεωργοί. ¯

</p>
</div1>
</body>
</text>
</TEI.2>
